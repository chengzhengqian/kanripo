服又轉邉糓米糒前後三萬四千斛給贍其食先是自
烏孫以西至安息諸國近匈奴者皆畏匈奴而輕漢及
呼韓邪單于朝漢後咸尊漢矣上以戎狄賔服思股肱
之美乃圖畫其人於麒麟閣法其形貌署其官爵姓名
唯霍光不名曰大司馬大將軍博陸侯姓霍氏其次張
安世韓增趙充國魏相丙吉杜延年劉德梁丘賀蕭望
之蘇武凡十一人皆有功德知名當世是以表而揚之
明著中興輔佐列於方叔召虎仲山甫焉