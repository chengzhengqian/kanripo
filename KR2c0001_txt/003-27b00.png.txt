為有罪而討之則宜陳師鞠旅明致其罰今乃遣使者
誘以金幣而殺之後有奉使諸國者復可信乎且以大
漢之彊而為盗賊之謀於蠻夷不亦可羞哉論者或美
介子以為竒功過矣
宣帝本始二年　初烏孫公主死漢復以楚王戊之孫
解憂為公主妻岑娶岑娶胡婦子泥靡尚小岑娶且死
以國與季父大禄子翁歸靡曰泥靡大以國歸之翁歸
靡既立號肥王復尚楚主生三男兩女長男曰元貴靡