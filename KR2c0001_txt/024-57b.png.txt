軍圍之未克而王琳至弇口安都乃釋郢州悉衆詣沌
口留沈泰一軍守漢曲安都遇風不得進琳據東岸安
都等據西岸相持數日乃合戰安都等大敗安都文育
及禆將徐敬成周鐡虎程靈洗皆為琳所擒沈泰引軍
奔歸琳引見諸將與語周鐵虎辭氣不屈琳殺鐵虎而
囚安都等總以一長鏁繫之置琳所坐䑽下令所親宦
者王子晉掌視之琳乃移湘州軍府就郢城又遣其將
樊猛襲據江州