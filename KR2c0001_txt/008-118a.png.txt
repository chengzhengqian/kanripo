果救長離諸將見遂兵衆欲結營作塹乃與戰淵曰我
轉鬭千里今復作營塹則士衆罷敝不可復用賊雖衆
易與耳乃鼓之大破遂軍進圍興國氐王千萬奔馬超
餘衆悉降轉擊高平屠各皆破之　夏四月劉備圍成
都馬超知張魯不足與計事又魯將楊昂等數害其能
超内懷於邑備使建寧督郵李恢往説之超遂從武都
逃入氐中宻書請降於備備使人止超而濳以兵資之
超到令引軍屯城北城中震怖劉璋出降備領益州牧