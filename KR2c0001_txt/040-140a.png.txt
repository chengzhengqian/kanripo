辛酉蜀主罷天雄軍招討命王承騫等二十九軍還成
都　蜀主罷金州屯戍命王承勲等七軍還成都　初
唐僖昭之世宦官雖盛未嘗有建節者蜀安重霸勸王
承休求秦州節度使承休言於蜀主曰秦州多美婦人
請為陛下采擇以獻蜀主許之庚午以承休為天雄節
度使封魯國公以龍武軍為承休牙兵　乙亥蜀主以
前武徳節度使兼中書令徐延瓊為京城内外馬步都
指揮使延瓊以外戚代王宗弼居舊將之右衆皆不平