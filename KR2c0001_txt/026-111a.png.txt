竊見陛下今日即位而明日有獻鷂鶵者此乃少年之
事豈聖主所須哉又百戯散樂亡國淫聲近太常於民
間借婦女裙襦五百餘襲以充妓衣擬五月五日𤣥武
門遊戯此亦非所以為子孫法也凡如此類悉宜廢罷
善惡之習朝夕漸染易以移人皇太子諸王參僚左右
宜謹擇其人其有門風不能雍睦為人素無行義專好
奢靡以聲色遊獵為事者皆不可使之親近也自古及
今骨肉乖離以致敗國亡家未有不因左右離間而然