掠而還晉王性矜伐以策非已出故金全等賞皆不行
梁兵之在晉陽城下也大同節度使賀徳倫部兵多逃
入梁軍張承業恐其為變收徳倫斬之帝聞劉鄩敗又
聞王檀無功歎曰吾事去矣　　三月乙卯朔晉王攻
衛州壬戌刺史米昭降之又攻惠州刺史靳紹走擒斬
之復以惠州為磁州晉王還魏州　上屢召劉鄩不至
己巳即以鄩為宣義節度使使將兵屯黎陽　　夏四
月晉人拔洺州以魏州都巡檢使袁建豐為洺州刺史