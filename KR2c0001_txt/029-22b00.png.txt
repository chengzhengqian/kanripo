不先為憂而宫室可遽興乗輿可輕動哉臣見隋氏初
營宫室近山無大木皆致之逺方二千人曳一柱以木
為輪則戞摩火出乃鑄鐡為轂行一二里鐡轂輙破别
使數百人齎鐡轂隨而易之盡日不過行二三十里計
一柱之費已用數十萬功則其餘可知矣陛下初平洛
陽凡隋氏宫室之宏侈者皆令毁之曽未十年復加營
繕何前日惡之而今日效之也且以今日財力何如隋
世陛下役瘡痍之人襲亡隋之弊恐又甚於煬帝矣上