守也乃使千人乘城自帥千人分數隊開門突出巡身
先士卒直衝賊陳人馬辟易賊遂退明日復進攻城設
百礮環城樓堞皆盡巡於城上立木柵以拒之賊蟻附
而登巡束蒿灌脂焚而投之賊不得上時伺賊隙出兵
擊之或夜縋斫營積六十餘日大小三百餘戰帶甲而
食裹瘡復戰賊遂敗走巡乘勝追之獲胡兵二千人而
還軍聲大振　初户部尚書安思順知祿山反謀因入
朝奏之及祿山反上以思順先奏不之罪也哥舒翰素