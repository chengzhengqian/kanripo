詣已收斬之士民怨怒上下不安帝聞之徴廙為散騎
常侍以周訪代廙為荆州刺史王敦忌訪威名意難之
從事中郎郭舒説敦曰鄙州雖荒弊乃用武之國不可
以假人宜自領之訪為梁州足矣敦從之六月丙子詔
加訪安南將軍餘如故訪大怒敦手書譬解并遺玉環
玉椀以申厚意訪抵之於地曰吾豈賈豎可以寳悦邪
訪在襄陽務農訓兵陰有圖敦之志守宰有缺輙補然
後言上敦患之而不能制