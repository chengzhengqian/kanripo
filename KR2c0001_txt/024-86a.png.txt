立演以㙛叩頭進言曰臣與陛下骨肉至親楊遵彦等
欲獨擅朝權威福自己自王公已下皆重足屏氣共相
唇齒以成亂階若不早圗必為宗社之害臣與湛為國
事重賀拔仁斛律金惜獻武皇帝之業共執遵彦等入
宫未敢刑戮專擅之罪誠當萬死時庭中及兩廡衛士
二千餘人皆被甲待詔武衛娥永樂武力絶倫素為顯
祖所厚叩刀仰視帝不睨之帝素吃訥倉猝不知所言太皇太后令却仗不退又厲聲曰奴軰即今頭落乃退