漢節純赤以太子持赤節故更為黄旄加上以相别太子
立車北軍南門外召護北軍使者任安與節令發兵安
拜受節入閉門不出太子引兵去毆四市人凡數萬衆
至長樂西闕下逢丞相軍合戰三日死者數萬人血流
入溝中民間皆云太子反以故衆不附太子丞相附兵
寖多庚寅太子兵敗南奔覆盎城門司直田仁部閉城
門以為太子父子之親不欲急之太子由是得出亡丞
相欲斬仁御史大夫暴勝之謂丞相曰司直吏二千石