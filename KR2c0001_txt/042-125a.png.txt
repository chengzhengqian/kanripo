羣才既集政事既治財用既充士民既附然後舉而用
之功無不成矣彼之人觀我有必取之勢則知其情狀
者願為間諜知其山川者願為鄉導民心既歸天意必
從矣凡攻取之道必先其易者唐與吾接境幾二千里
其勢易擾也擾之當以無備之處為始備東則擾西備
西則擾東彼必奔走而救之奔走之間可以知其虚實
彊弱然後避實擊虚避彊擊弱未須大舉且以輕兵擾
之南人懦怯聞小有警必悉師以救之師數動則民疲