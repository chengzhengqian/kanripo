使偽降侃知其謀進擊𢎞破之遂執劉沈於小桂遣督
護許高討王機走之機病死於道髙掘其尸斬之諸將
皆請乗勝擊温邵侃笑曰吾威名已著何事遣兵但一
函紙自定耳乃下書諭之邵懼而走追獲於始興杜𢎞
詣王敦降廣州遂平敦以杜𢎞為將寵任之
元帝建武元年鄭攀等相與拒王廙衆心不壹散還横
桑口欲入杜曾王敦遣武昌太守趙誘襄陽太守朱軌
擊之攀等懼請降杜曽亦請擊第五猗於襄陽以自贖