家之常願陛下勿聽外議則成功必矣上乃謂宰相曰
為我語朝士有上疏沮議者我必於賊境上斬之議者
乃止何𢎞敬聞王宰將至恐忠武兵入魏境軍中有變
蒼黄出師丙子𢎞敬奏己自將全軍度漳水趣磁州庚
辰李德裕上言河陽兵力寡弱自科斗店之敗賊勢愈
熾王茂元復有疾人情危怯欲退保懐州臣竊見元和
以來諸賊常視官軍寡弱之處併力攻之一軍不支然
後更攻它處今魏博未與賊戰西軍閡險不進故賊得