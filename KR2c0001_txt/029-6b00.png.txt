以徳齊之以禮上悦召文武五品以上告之曰裴矩能
當官力爭不為面従儻每事皆然何憂不治　臣光曰
古人有言君眀臣直裴矩佞於隋而忠於唐非其性之
有變也君惡聞其過則忠化為佞君樂聞直言則佞化
為忠是知君者表也臣者景也表動則景隨矣
太宗貞觀元年春正月丁亥上宴羣臣奏秦王破陳樂
上曰朕昔受委専征民間遂有此曲雖非文徳之雍容
然功業由茲而成不敢忘本封徳曰陛下以神武平