是王欺魏王而臣受公仲侈之怨也王曰寡人弗聽也
請與子盟乃盟于息壤秋甘茂庶長封帥師伐宜陽
八年甘茂攻宜陽五月而不拔樗里子公孫奭果爭之
秦王召甘茂欲罷兵甘茂曰息壤在彼王曰有之因大
悉起兵以佐甘茂斬首六萬遂拔宜陽韓公仲侈入謝
於秦以請平　秦武王好以力戲力士任鄙烏獲孟說
皆至大官八月王與孟說舉鼎絶脈而薨族孟說武王
無子異母弟稷為質於燕國人逆而立之是為昭襄王