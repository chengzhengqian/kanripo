二年燕吳王垂娶叚末柸女生子令寳叚氏才髙性烈
自以貴姓不尊事可足渾后可足渾氏銜之燕主儁素
不快於垂中常侍湟皓因希旨告叚氏及吳國典書令
遼東髙弼為巫蠱欲以連汙垂儁收叚氏及弼下大長
秋廷尉考驗叚氏及弼志氣確然終無橈辭掠治日急
垂愍之私使人謂叚氏曰人生㑹當一死何堪楚毒如
此不若引服叚氏歎曰吾豈愛死者邪若自誣以惡逆
上辱祖宗下累於王固不為也辨荅益明故垂得免禍