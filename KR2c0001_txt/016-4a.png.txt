二年冬十二月有人入秦明光殿大呼曰甲申乙酉魚羊食
人悲哉無復遺秦王堅命執之不獲秘書監朱肜秘書侍郎
略陽趙整固請誅諸鮮卑堅不聴整宦官也博聞强記能屬
文好直言上書及面諫前後五十餘事慕容垂夫人得幸于
堅堅與之同輦遊于後庭整歌曰不見雀來入燕室但見浮
雲蔽白日堅改容謝之命夫人下輦
三年夏六月秦清河武侯王猛寝疾秦王堅親為之祈南北
郊及宗廟社稷分遣侍臣徧禱河嶽諸神猛疾少瘳為之赦