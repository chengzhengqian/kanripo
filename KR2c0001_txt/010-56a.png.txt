辭況乃天王莫之敢違前欲壊武庫謂不可不壊也後
欲置之謂不可不置也若必作之固非臣下辭言所屈
若少留神卓然回意亦非臣下之所及也漢明帝欲起
徳陽殿鍾離意諌即用其言後乃復作之殿成謂羣臣
曰鍾離尚書在不得成此殿也夫王者豈憚一臣蓋為
百姓也今臣曽不能少凝聖聼不及意逺矣帝乃為之
少有減省帝耽于内寵婦官秩石擬百官之數自貴人
以下至掖庭灑掃者凡數千人選女子知書可付信者