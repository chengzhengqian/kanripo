克用以康君立為昭義留後李存孝為汾州刺史存孝
自謂擒孫揆功大當鎮昭義而君立得之憤恚不食者
數日縱意刑殺始有叛克用之志李匡威攻蔚州虜其
刺史邢善益赫連鐸引吐蕃黠戛斯衆數萬攻遮虜平
殺其軍使劉胡子克用遣其將李存信撃之不勝更命
李嗣源為存信之副遂破之克用以大軍繼其後匡威
鐸皆敗走獲匡威之子武州刺史仁宗及鐸之壻俘斬
萬計李嗣源性謹重亷儉諸將相會各自詫勇略嗣源