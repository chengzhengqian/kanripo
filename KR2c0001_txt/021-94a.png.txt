英故縱之使入城曰吾觀此城形勢易取甕生等既入
英促兵攻之六日而㧞虜三將及士卒七千餘人進攻
廣峴太子左衛率李元履棄城走又攻西闗馬仙琕亦
棄城走上使南郡太守韋叡將兵救仙琕叡至安陸增
築城二丈餘更開大塹起髙樓衆頗譏其怯叡曰不然
為將當有怯時不可専勇中山王英急追馬仙琕將復
邵陽之恥聞叡至乃退上亦有詔罷兵初魏主遣中書
舍人鮦陽董紹慰勞叛城白早生襲而囚之送於建康