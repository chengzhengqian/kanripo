敵操乃夜鑿險偽遁表繡悉軍來追操縱竒兵歩騎夾
攻大破之他日彧問操前䇿賊必破何也操曰虜遏吾
歸師而與吾死地吾是以知勝矣繡之追操也賈詡止
之曰不可追也追必敗繡不聽進兵交戰大敗而還詡
登城謂繡曰促更追之更戰必勝繡謝曰不用公言以
至於此今已敗奈何復追詡曰兵埶有變促追之繡素
信詡言遂収散卒更追合戰果以勝還乃問詡曰繡以
精兵追退軍而公曰必敗以敗卒擊勝兵而公曰必克