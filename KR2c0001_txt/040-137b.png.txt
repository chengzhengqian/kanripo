圖并作歌以諷賢良方正蒲禹卿對策語極切直蜀主
雖不罪亦不能用也九月庚戍蜀主以重陽宴近臣於
宣華苑酒酣嘉王宗夀乘間極言社稷將危流涕不已
韓昭潘在迎曰嘉王好酒悲因諧笑而罷　　冬十月
彗星見輿鬼長丈餘蜀司天監言國有大災蜀主詔於
玉局化設道塲右補闕張雲上䟽以為百姓怨氣上徹
於天故彗星見此乃國亡之徴非祈禳可弭蜀主怒流
雲黎州卒於道