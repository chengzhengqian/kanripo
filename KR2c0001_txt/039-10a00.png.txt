鎮海兵戰于黄天蕩鎮海兵不利楊行宻遂圍蘇州
　董昌使人覘錢鏐兵有言其彊盛者輒怒斬之言兵
疲食盡則賞之戊寅袁邠以餘姚降於鏐顧全武許再
思進兵至越州城下五月昌出戰而敗嬰城自守全武
等圍之昌始懼去帝號復稱節度使　癸未蘇州常熟
鎮使陸郢以州城應楊行宻虜刺史成及錢鏐聞蘇州
陷急召顧全武使趨西陵備行宻全武曰越州賊之根
本奈何垂克而棄之請先取越州後復蘇州鏐從之