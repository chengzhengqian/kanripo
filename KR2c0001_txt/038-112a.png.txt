徳之乃亟歸壬寅至大梁甲辰唐昭宣帝遣御史大夫
薛貽矩至大梁勞王貽矩請以臣禮見王揖之升階貽
矩曰殿下功徳在人三靈改卜皇帝方行舜禹之事臣
安敢違乃北面拜舞於庭王側身避之貽矩還言於帝
曰元帥有受禪之意矣帝乃下詔以二月禪位于梁又
遣宰相以書諭王王辭　　二月唐大臣共奏請昭宣
帝遜位壬子詔宰相帥百官詣元帥府勸進王遣使却
之於是朝臣藩鎮乃至湖南嶺南上牋勸進者相繼