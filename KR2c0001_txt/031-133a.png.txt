聖燕王以周摰為行軍司馬李光弼曰思明得魏州而
按兵不進此欲使我懈惰而精鋭掩吾不備也請與朔
方軍同逼魏城求與之戰彼懲嘉山之敗必不敢輕出
得曠日引久則鄴城必拔矣慶緒已死彼則無辭以用
其衆也魚朝恩以為不可乃止　鎮西節度使李嗣業
攻鄴城為流矢所中丙申薨兵馬使荔非元禮代將其
衆初嗣業表叚秀實為懷州長史知留後事時諸軍屯
戍日久財竭糧盡秀實獨運芻粟募兵市馬以奉鎮西