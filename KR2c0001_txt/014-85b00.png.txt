異府庫財物不可勝紀猶自以為不足悉發前代陵墓
取其金寳沙門呉進言於虎曰胡運將衰晉當復興宜
苦役晉人以厭其氣虎使尚書張羣發近郡男女十六
萬人車十萬乘運土築華林苑及長牆于鄴北廣袤數
十里申鍾石璞趙攬等上疏陳天文錯亂百姓彫弊虎
大怒曰使苑牆朝成吾夕沒無恨矣促張羣使然燭夜
作暴風大雨死者數萬人郡國前後送蒼麟十六白鹿
七虎命司虞張曷柱調之以駕芝葢大朝㑹列於殿庭