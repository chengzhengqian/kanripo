行臺郎中薛孝通説爾朱天光曰廣陵王高祖猶子夙
有令望沈晦不言多歴年所若奉以為主必天人允叶
天光與世隆等謀之疑其實瘖使爾朱彦伯潜往敦諭
且脅之恭乃曰天何言哉世隆等大喜孝通聰之子也
二月己巳長廣王至邙山南世隆等為之作禪文使泰
山太守遼西竇瑗執鞭獨入啟長廣王曰天人之望皆
在廣陵願行堯舜之事遂署禪文廣陵王奉表三讓然
後即位大赦改元普泰黄門侍郎邢子才為赦文叙敬