十五年夏四月南詔異牟尋遣使與韋臯約共擊吐蕃
臯以兵糧未集請俟他年　冬十二月吐蕃衆五萬分
擊南詔及嶲州異牟尋與韋臯各發兵禦之吐蕃無功
而還
十六年夏五月靈州破吐蕃於烏蘭橋　吐蕃數為韋
臯所敗是嵗其曩貢臘城等九節度嬰籠官馬定徳帥
其部落來降定徳有智畧吐蕃諸將行兵皆禀其謀策
常乘驛計事至是以兵數不利恐獲罪遂來奔