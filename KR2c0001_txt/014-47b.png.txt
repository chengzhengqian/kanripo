遂力戰而死晃進軍攻彛六月城陷執彛殺之諸軍初
至石頭即欲決戰陶侃曰賊衆方盛難與爭鋒當以嵗
月智計破之既而屢戰無功監軍部將李根請築白石壘
侃従之夜築壘至曉而成聞峻軍嚴聲諸將咸懼其來
攻孔坦曰不然若峻攻壘必須東北風急令我水軍不
得往救今天清靜賊必不來所以嚴者必遣軍出江乘
掠京口以東矣已而果然侃使庾亮以二千人守白石
峻帥歩騎萬餘四面攻之不克王舒虞潭等數與峻兵