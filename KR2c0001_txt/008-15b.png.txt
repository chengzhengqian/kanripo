超及璜衡襲封者並降為鄉侯子弟分封者悉奪爵土
劉普等貶為關内侯尹勲等亦皆奪爵　三月宛陵大
姓羊元羣罷北海郡臧汙狼藉郡舍溷軒有竒巧亦載
之以歸河南尹李膺表按其罪元羣行賂宦官膺竟反
坐單超弟遷為山陽太守以罪繫獄廷尉馮緄考致其
死中官相黨共飛章誣緄以罪中常侍蘇康管霸固天
下良田美業州郡不敢詰大司農劉祐移書所在依科
品没入之帝大怒與膺緄俱輸作左校　夏五月丙戌