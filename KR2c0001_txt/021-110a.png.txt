雲等督諸軍出東道汝隂王賜等督諸軍為前鋒隴西
王源賀等督諸軍為後繼鎮西將軍吕羅漢等掌留臺
事諸將㑹魏主於汝水之濵與柔然戰柔然大敗乘勝
逐北斬首五萬級降者萬餘人獲戎馬器械不可勝計
旬有九日往返六千餘里改女水曰武川司徒東安王
劉尼坐昏醉軍陳不整免官壬申還至平城　冬十月
柔然攻于闐于闐遣使者索目伽奉表詣魏求救魏主
命公卿議之皆曰于闐去京師㡬萬里蠕蠕唯習野掠