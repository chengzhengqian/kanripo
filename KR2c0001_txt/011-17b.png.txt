軍司馬鎮鄴初鍾㑹以才能見任昭夫人王氏言於昭
曰㑹見利㤀義好為事端寵過必亂不可大任及㑹將
發漢西曹屬邵悌言於晉公曰今遣鍾㑹率十萬餘衆
伐蜀愚謂㑹單身無任不若使餘人行也晉公笑曰我
寧不知此邪蜀數為邊冦師老民疲我今伐之如指掌
耳而衆言蜀不可伐夫人心豫怯則智勇並竭智勇並
竭而彊使之適所以為敵禽耳惟鍾㑹與人意同今遣
㑹伐蜀蜀必可滅滅蜀之後就如卿慮何憂其不能辦