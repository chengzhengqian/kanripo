如其未潰可令首尾犇命破之必也紹不從曰吾要當
先取操㑹攸家犯法審配収繫之攸怒遂犇操操聞攸
至跣出迎之撫掌笑曰子卿逺來吾事濟矣既入坐謂
操曰袁氏軍盛何以待之今有幾糧乎操曰尚可支一
嵗攸曰無是更言之又曰可支半嵗攸曰足下不欲破
袁氏耶何言之不實也操曰向言戯之耳其實可一月
為之奈何攸曰公孤軍獨守外無救援而糧榖已盡此
危急之日也袁氏輜重萬餘乗在故市烏巢屯軍無嚴