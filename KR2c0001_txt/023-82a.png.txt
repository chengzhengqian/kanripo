二年春正月己亥慕容紹宗以鐵騎五千夾擊侯景景
誑其衆曰汝輩家屬已為髙澄所殺衆信之紹宗遥呼
曰汝輩家屬並完若歸官勲如舊被髪向北斗為誓景
士卒不樂南渡其將暴顯等各帥所部降於紹宗景衆
大潰爭赴渦水水為之不流景與腹心數騎自硤石濟
淮稍收散卒得步騎八百人南過小城人登陴詬之曰
跛奴欲何為耶景怒破城殺詬者而去晝夜兼行追軍
不敢逼使謂紹宗曰景若就擒公復何用紹宗乃縱之