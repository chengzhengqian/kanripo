胄楊約並千段賞鞠勇之功也文林郎楊孝政上書諫
曰皇太子為小人所誤宜加訓誨不宜廢黜上怒撻其
胷初雲昭訓父定興出入東宫無節數進其竒服異器
以求恱媚左庶子裴政屢諫勇不聽政謂定興曰公所
為不合法度又元妃暴薨道路籍籍此於太子非令名
也公宜自引退不然將及禍定興以告勇勇益踈政由
是出為襄州總管唐令則為勇所昵狎毎令以絃歌教
内人右庶子劉行本責之曰庶子當輔太子以正道何