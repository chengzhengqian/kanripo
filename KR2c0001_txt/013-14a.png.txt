往來太弟雅好待士必不以此為嫌輕薄小人不能無
迎合太弟之意為之謀者然後下官為殿下露表其罪
殿下收其賔客與太弟交通者考問之獄辭既具則主
上無不信之理也粲乃命卜抽引兵去東宫少府陳休
左衛將軍卜崇為人清直素惡沈等雖在公座未嘗與
語沈等疾之侍中卜幹謂休崇曰王沈等埶力足以
囘天地卿輩自料親賢孰與竇武陳蕃休崇曰吾輩年
踰五十職位已崇唯欠一死耳死於忠義乃為得所安