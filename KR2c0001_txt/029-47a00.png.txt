起居注所書可得觀乎對曰史官書人君言動備記善
惡庶幾人君不敢為非未聞自取而觀之也上曰朕有
不善卿亦記之邪對曰臣職當載筆不敢不記黄門侍
郎劉洎曰借使遂良不記天下亦皆記之上曰誠然
秋七月戊午以長孫無忌為司徒房𤣥齡為司空
特進魏徴有疾上手詔問之且言不見數日朕過多矣
今欲自徃恐益為勞若有聞見可封狀進來徴上言比
者弟子陵師奴婢忽主下多輕上皆有為而然漸不可