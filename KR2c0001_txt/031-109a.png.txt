閣鉤之所及莫不崩陊巡以大木末置連鏁鏁末置大
鐶搨其鉤頭以革車拔之入城截其鉤頭而縱車令去
賊又造木驢攻城巡鎔金汁灌之應投銷鑠賊又於城
西北隅以土囊積柴為磴道欲登城巡不與爭利每夜
潛以松明乾蒿投之於中積十餘日賊不之覺因出軍
大戰使人順風持火焚之賊不能救經二十餘日火方
滅巡之所為皆應機立辦賊服其智不敢復攻遂於城
外穿三重壕立木柵以守巡巡亦於其内作壕以拒之