商與顒長史李含不平含被徴為翊軍校尉時商參冏
軍事夏侯奭兄亦在冏府含心不自安又與冏右司馬
趙驤有隙遂單馬犇顒詐稱受宻詔使顒誅冏因說顒
曰成都王至親有大功推譲還藩甚得衆心齊王越親
而専政朝廷側目今檄長沙王使討齊齊王必誅長沙
吾因以為齊罪而討之必可禽也去齊立成都除逼建
親以安社稷大勲也顒從之是時武帝族弟范陽王虓
都督豫州諸軍事顒上表陳冏罪狀且言勒兵十萬欲