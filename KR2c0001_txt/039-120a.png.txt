二年冬十月辛丑吳大丞相都督中外諸軍事諸道都
統鎮海寧國節度使兼中書令東海王徐温卒初温子
行軍司馬忠義節度使同平章事知詢以其兄知誥非
徐氏子數請代之執吳政温曰汝曹皆不如也嚴可求
及行軍副使徐玠屢勸温以知詢代知誥温以知誥孝
謹不忍也陳夫人曰知誥自我家貧賤時養之奈何富
貴而棄之可求等言之不已温欲帥諸藩鎮入朝勸吳
王稱帝將行有疾乃遣知詢奉表勸進因留代知誥執