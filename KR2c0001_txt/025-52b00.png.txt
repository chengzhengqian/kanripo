七年大將軍楊堅姿相竒偉畿伯下大夫長安來和嘗
謂堅曰公眼如曙星無所不照當王有天下願忍誅殺
周主待堅素厚齊王憲言於帝曰普六茹堅相貎非常
臣毎見之不覺自失恐非人下請早除之帝亦疑之以
問來和和詭對曰隨公止是守節人可鎮一方若為將
領陳無不破
八年秋八月周太子伐吐谷渾至伏俟城而還官尹鄭
譯王端等皆有寵於太子太子在軍中多失徳譯等皆