死士得三百人被鎧操斧帥之乗舟而進將至艨艟流
矢雨集建及使操斧者入艨艟間斧其竹笮又以木甖
載薪沃油然火于上流縦之隨以巨艦實甲士鼓譟攻
之艨艟既斷隨流而下梁兵焚溺者殆半晉兵乃得度
瓌解圍走晉兵追之至濮州而還瓌退屯行臺村
秋七月晉王歸晉陽以巡官馮道為掌書記中門使郭
崇韜以諸將陪食者衆請省其數王怒曰孤為效死者
設食亦不得專可令軍中别擇河北帥孤自歸太原即