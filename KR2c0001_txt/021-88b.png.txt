其後人有未及回者因以土迮之俄而塹滿衝車所撞
城上輒頺義之用泥補之衝車雖入而不能壊魏人晝
夜苦攻分畨相代墜而復升莫有退者一日戰數十合
前後殺傷萬計魏人死者與城平二月魏主召英使還
英表稱臣志殄逋冦而月初已來霖雨不止若三月晴
霽城必可克願少賜寛假魏主復賜詔曰彼土蒸濕無
宜乆淹勢雖必取乃將軍之深計兵乆力殆亦朝廷之
所憂也英猶表稱必克魏主遣步兵校尉范紹詣英議