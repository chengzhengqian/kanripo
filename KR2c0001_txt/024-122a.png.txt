齊顯祖之世周人常懼齊兵西度每至冬月守河椎氷
及世祖即位嬖幸用事朝政漸紊齊人椎氷以備周兵
之逼斛律光憂之曰國家常有吞關隴之志今日至此
而唯翫聲色乎　初周太祖之從賀㧞岳在關中也遣
人迎晉公䕶於晉陽䕶母閻氏及周主之姑皆留晉陽
齊人以配中山宫及䕶用事遣間使入齊求之莫知音
息齊遣使者至玉璧求通互市䕶欲訪求母姑使司馬
下大夫尹公正至玉璧與之言使者甚恱勲州刺史韋