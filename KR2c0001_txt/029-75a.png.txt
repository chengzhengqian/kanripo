也上乃止諸軍急攻安市上聞城中鷄彘聲謂李世勣
曰圍城積乆城中煙火日微今鷄彘甚喧此必饗士欲
夜出襲我宜嚴兵偹之是夜髙麗數百人縋城而下上
聞之自至城下召兵急擊斬首數十級髙麗退走江夏
王道宗督衆築土山於城東南隅浸逼其城城中亦增
髙其城以拒之士卒分畨交戰日六七合衝車礮石壊
其樓堞城中随立木柵以塞其缺道宗傷足上親為之
針築山晝夜不息凢六旬用功五十萬山頂去城數丈