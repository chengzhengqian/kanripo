王廣之生獲之送詣勔勔詰其叛逆靈越曰九州唱義
豈獨在我薛公不能専任智勇委付子姪此其所以敗
也人生歸於一死實無面求活勔送詣建康上欲赦之
靈越辭終不改乃殺之　鄧琬以劉胡與沈攸之等相
持乆不决乃加袁顗督征討諸軍事六月甲戌顗帥樓
船千艘戰士二萬來入鵲尾顗本無將畧性又怯撓在
軍中未甞戎服語不及戰陳唯賦詩談義而已不復撫
接諸將劉胡每論事酬對甚簡由此大失人情胡常切