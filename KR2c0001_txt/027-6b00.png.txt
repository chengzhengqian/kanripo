守伊闕道遣韓世咢將三千人圍滎陽顧覺將五千人
取虎牢虎牢降以覺為鄭州刺史鎮虎牢代王侑使刑
部尚書衛文昇帥兵四萬救東都文昇至華隂掘楊素
冢焚其骸骨示士卒以必死遂鼓行出淆澠直趨東都
城北𤣥感逆拒之文昇且戰且行屯於金谷遼東城乆
不拔帝遣造布囊百餘萬口滿貯土欲積為魚梁大道
濶三十步高與城齊使戰士登而攻之又作八輪樓車
高出於城夾魚梁道欲俯射城内指期將攻城内危蹙