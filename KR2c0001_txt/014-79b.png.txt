大赦立其后鄭氏為天王皇后太子邃為天王皇太子
諸子為王者皆降為郡公宗室為王者降為縣侯百官
封署各有差　趙太子邃素驍勇趙王虎愛之常謂羣
臣曰司馬氏父子兄弟自相殘滅故使朕得至此如朕
有殺阿鐵理否既而邃驕滛殘忍好粧飾美姬斬其首
洗血置盤上與賔客傳觀之又烹其肉共食之河閒公
宣樂安公韜皆有寵於虎邃疾之如讐虎荒眈酒色喜
怒無常使邃省可尚書事每有所關白虎恚曰此小事