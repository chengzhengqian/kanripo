以四海之廣士民之數能言之類至衆多也然其儁桀
指世陳政言成文章質之先聖而不繆施之當世合時
務若此者亦無幾人故爵禄束帛者天下之砥石高祖
所以厲世摩鈍也孔子曰工欲善其事必先利其器至
秦則不然張誹謗之罔以為漢敺除倒持太阿授楚其
柄故誠能勿失其柄天下雖有不順莫能觸其鋒此孝
武皇帝所以辟地建功為漢世宗也今陛下既不納天
下之言又加戮焉夫鳶鵲遭害則仁鳥増逝愚者蒙戮