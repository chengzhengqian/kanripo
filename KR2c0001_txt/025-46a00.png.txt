匡復召募得四萬餘人周主使齊王憲柱國楊堅擊之
令髙緯為手書招湝湝不從憲軍至趙州湝遣二諜覘
之候騎執以白憲憲集齊舊將遍示之謂曰吾所爭者
大不在汝曹今縱汝還仍充吾使乃與湝書曰足下諜
者為候騎所拘軍中情實具諸執事戰非上計無待
疑守乃下䇿或未相許已勒諸軍分道並進相望非逺
凴軾有期不俟終日所望知機也憲至信都湝陳於城
南以拒之湝所署領軍尉相願詐出畧陳遂以衆降相