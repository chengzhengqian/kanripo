起國中雖女子皆奮臂随大王旦即與澤謀為姦書言
少帝非武帝子大臣所共立天下宜共伐之使人傳行
郡國以揺動百姓澤謀歸發兵臨菑殺青州刺史雋不
疑旦招來郡國姦人賦斂銅鐵作甲兵數閱其車騎材
官卒發民大獵以講士馬須期日郎中韓義等數諌旦
旦殺義等凡十五人㑹缾侯成知澤等謀以告雋不疑
八月不疑收捕澤等以聞天子遣大鴻臚丞治連引燕
王有詔以燕王至親勿治而澤等皆伏誅