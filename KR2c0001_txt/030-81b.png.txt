與弟司農卿晉卿坐贓賄滿萬餘緍及第舍過度楚客
貶播州司馬晉卿流峯州太平公主觀其第歎曰見其
居處吾輩乃虛生耳　辛亥賜太子姓武氏赦天下
太后生重眉成八字百官皆賀　春一月庚申夏官尚
書同鳯閣鸞臺三品武攸寧罷為冬官尚書　太后春
秋髙慮身後太子與諸武不相容二月壬寅命太子相
王太平公主與武攸暨等為誓文告天地於明堂銘之
鐵券藏于史館　秋七月命建安王武攸宜留守西京