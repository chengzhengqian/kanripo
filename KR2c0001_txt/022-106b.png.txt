若配世宗於時無功若配孝明親害其母若配莊帝為
臣不終以此論之無所可配世隆怒曰汝應死季明曰
下官既為議首依禮而行不合聖心翦戮唯命世隆亦
不之罪以榮配高祖廟廷又為榮立廟於首陽山因周
公舊廟而為之以為榮功可比周公廟成尋為火所焚
爾朱兆以不預廢立之謀大怒欲攻世隆世隆使爾朱
彦伯往諭之乃止初敬宗使安東將軍史仵龍平北將
軍楊文義各領兵三千守太行嶺侍中源子恭鎮河内