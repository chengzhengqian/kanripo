其才秀見兄縯之死毎獨居輙不御酒肉枕席有涕泣
處主簿馮異獨叩頭寛譬秀止之曰卿勿妄言異因進
説曰更始政亂百姓無所依戴夫人乆饑渇易為充飽
今公專命方面宜分遣官屬徇行郡縣宣布惠澤秀納
之騎都尉宋子耿純謁秀於邯鄲退見官屬將兵法度
不與他將同遂自結納　王莽時長安中有自稱成帝
子子輿者莽殺之邯鄲卜者王郎縁是詐稱真子輿立
為天子移檄州郡趙國以北遼東以西皆望風響應