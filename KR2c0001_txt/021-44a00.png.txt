度或勸懿因其出門舉兵廢之懿不聴嬖臣茹法珍王
咺之等憚懿威權說帝曰懿將行隆昌故事陛下命在
晷刻帝然之徐曜甫知之宻具舟江渚勸懿西奔襄陽
懿曰自古皆有死豈有叛走尚書令邪懿弟姪咸為之
備冬十月己卯帝賜懿藥於省中懿且死曰家弟在雍
深為朝廷憂之懿弟姪皆亡匿於里巷無人發之者唯
融捕得誅之　初帝疑雍州刺史蕭衍有異志直後滎
陽鄭植弟紹叔為衍寧蠻長史帝使植以候紹叔為名