聖人云迅雷風烈必變良有以也遂與承及長水校尉
种輯將軍吳子蘭王服等同謀㑹操遣備與朱靈邀袁
術程昱郭嘉董昭皆諌曰備不可遣也操悔追之不及
術既南走朱靈等還備遂殺徐州刺史車胄留關羽守
下邳行太守事身還小沛東海賊昌豨及郡縣多叛操
為備備衆數萬人遣使與袁紹連兵操遣司空長史沛
國劉岱中郎將扶風王忠擊之不克備謂岱等曰使汝
百人來無如我何曹公自來未可知耳