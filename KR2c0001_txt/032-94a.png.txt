河東振武救之遣神策六軍二千戍定逺懷逺城吐蕃
乃退　六月吐蕃千餘騎寇涇州掠田軍千餘人而去
　秋八月韋臯攻吐蕃維州獲其大將論贊熱
九年　初鹽州既陷塞外無復保鄣吐蕃常阻絶靈武
侵擾鄜坊辛酉詔發兵三萬五千人城鹽州又詔涇原
山南劒南各發兵深入吐蕃以分其勢城之二旬而畢
命鹽州節度使杜彥光戍之朔方都虞候楊朝晟戍木
波堡由是靈武銀夏河西獲安　夏五月陸贄上奏論