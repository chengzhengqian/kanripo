顔良文醜一夫之勇耳可一戰而禽也　秋八月操進
軍黎陽使臧覇等將精兵入青州以扞東方留于禁屯
河上　九月操還許分兵守官渡袁紹遣人招張繡并
與賈詡書結好繡欲許之詡於繡坐上顯謂紹使曰歸
謝袁本初兄弟不能相容而能容天下國士乎繡驚懼
曰何至於此竊謂詡曰若此當何歸詡曰不如從曹公
繡曰袁彊曹弱又先與曹有讐從之如何詡曰此乃所
以宜從也夫曹公奉天子以令天下其宜從一也紹彊