内外皆言不可誠吾所不觧也太子宏曰今嵗在呉分
又晉君無罪若大舉不㨗恐威名外挫財力内竭此羣
下所以疑也堅曰昔我滅燕亦犯嵗而捷天道固難知
也秦滅六國六國之君豈皆暴虐乎冠軍京兆尹慕容
垂言於堅曰弱併於彊小併於大此理勢自然非難知
也以陛下神武應期威加海外虎旅百萬韓白滿朝而
蕞爾江南獨違王命豈可復㽜之以遺子孫哉詩云謀
夫孔多是用不集陛下斷自聖心足矣何必廣詢朝衆