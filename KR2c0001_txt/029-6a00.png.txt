賜之食謂曰汝前所奏幾為吾禍然凡有天變卿宜盡
言皆如此勿以前事為懲也上嘗謂奕曰佛之為教𤣥
妙可師卿何獨不悟其理對曰佛乃胡中桀黠誑耀彼
土中國邪僻之人取莊老𤣥談輔以妖幻之語用欺愚
俗無益於民有害於國臣非不悟鄙不學也上頗然之
上患吏多受賕宻使左右試賂之有司門令史受絹一
匹上欲殺之民部尚書裴矩諌曰為吏受賂罪誠當死
但陛下使人遺之而受乃陷人於灋也恐非所謂道之