而義宣已去質不知所為亦走其衆皆降散己未觧嚴
　六月臧質至尋陽焚燒府舍載妓妾西走使嬖人何
文敬領餘兵居前至西陽西陽太守魯方平紿文敬曰
詔書唯捕元惡餘無所問不如逃之文敬棄衆亡去質
先以妹夫羊沖為武昌郡質徃投之沖已為郡丞胡庇
之所殺質無所歸乃逃于南湖掇蓮實噉之追兵至以
荷覆頭自沉於水出其鼻戊辰軍主鄭俱兒望見射之
中心兵刃亂至腸胃縈水草斬首送建康子孫皆棄市