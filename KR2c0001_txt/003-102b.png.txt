為保傅師友使朝夕與之遊處左右前後無非正人出
入起居無非正道然猶有淫放邪僻而陷於禍敗者焉
今乃使太子自通賓客從其所好夫正直難親諂諛易
合此固中人之常情宜太子之不終也
三年九月吏民以巫蠱相告言者案驗多不實上頗知
太子惶恐無它意㑹高寢郎田千秋上急變訟太子寃
曰子弄父兵罪當笞天子之子過誤殺人當何罪哉臣
嘗夢見一白頭翁教臣言上乃大感寤召見千秋謂曰