承慶持節冊命仍命彌射步真與承慶據諸姓降者準
其部落大小位望髙下授刺史以下官
三年阿史那賀魯既被擒謂蕭嗣業曰我本亡虜為先
帝所存先帝遇我厚而我負之今日之敗天所怒也吾
聞中國刑人必於市願刑我於昭陵之前以謝先帝上
聞而憐之賀魯至京師冬十一月甲午獻于昭陵敕免
其死分其種落為六都督府其所役屬諸國皆置州府
西盡波斯並𨽻安西都䕶府賀魯尋死葬於頡利墓側