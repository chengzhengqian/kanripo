二軍出鏤方長岑滇海蓋馬建安南蘇遼東𤣥菟扶餘
朝鮮沃沮樂浪等道右十二軍出黏蟬含資渾彌臨屯
候城提奚蹋頓肅慎碣石東暆帶方襄平等道絡繹引
途總集平壤凡一百一十三萬三千八百人號二百萬
其餽運者倍之宜社於南桑乾水上類上帝於臨朔宫
南祭馬祖於薊城北帝親授節度毎軍大將亞將各一
人騎兵四十隊隊百人十隊為團步卒八十隊分為四
團團各有偏將一人其鎧胄纓拂旗旛每團異色受降