澧州别駕使謂袁髙曰朕徐思卿言誠為至當又謂李
泌曰朕已可袁髙所奏泌曰累日外人竊議比陛下扵
桓靈今承徳音乃堯舜之不逮也上悅杞竟卒扵澧州
髙恕己之孫也　三月李希烈䧟鄧州　戊午以汴滑
節度使李澄為鄭滑節度使　以代宗女嘉誠公主妻
田緒　李懐光都虞候吕鳴岳宻通欵扵馬燧亊泄懐
光殺之屠其家事連幕僚髙郢李鄘懐光集將士而責
之郢鄘抗言逆順無所慙隱懐光囚之鄘邕之姪孫也