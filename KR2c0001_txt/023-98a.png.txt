上巡城上幸大司馬門城上聞蹕聲皆鼓譟流涕衆心
粗安江子一之敗還也上責之子一拜謝曰臣以身許
國常恐不得其死今所部皆弃臣去臣以一夫安能擊
賊若賊遂能至此臣誓當碎身以贖前罪不死闕前當
死闕後癸亥子一啟太子與弟尚書左丞子四東宫主
帥子五帥所領百餘人開承明門出戰子一直抵賊營
賊伏兵不動子一呼曰賊輩何不速出乆之賊騎出夾
攻之子一徑前引槊刺賊從者莫敢繼賊解其肩而死