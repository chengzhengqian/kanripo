思逺知有備乃西度洹水㧞成安大掠而還又將兵五
萬攻徳勝北城重塹複壘㫁其出入晝夜急攻之李存
審悉力拒守晉王聞徳勝勢危二月自幽州赴之五日
至魏州思逺聞之燒營遁還楊村　晉天平節度使兼
侍中閻寶築壘以圍鎮州決滹沱水環之内外㫁絶城
中食盡丙午遣五百餘人出求食寶縦其出欲伏兵取
之其人遂攻長圍寶輕之不為備俄數千人繼至諸軍
未集鎮人遂壞長圍而出縦火攻寶營寶不能拒退保