侵建德黎陽建德襲破殷州以報之自是二國交惡信
使不通及唐兵逼洛陽世充遣使求救於建德建德中
書侍郎劉斌説建德曰天下大亂唐得關西鄭得河南
夏得河北共成鼎足之勢今唐舉兵臨鄭自秋涉冬唐
兵日增鄭地日蹙唐强鄭弱勢必不支鄭亡則夏不能
獨立矣不如解仇除忿發兵救之夏撃其外鄭攻其内
破唐必矣唐師既退徐觀其變若鄭可取則取之倂二
國之兵乗唐師之老天下可取也建德從之遣使詣世