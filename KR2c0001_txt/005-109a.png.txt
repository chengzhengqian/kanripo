人也遂與萌率五縣以降　新市平林諸將以劉縯兄
弟威名益盛隂勸更始除之秀謂縯曰事欲不善縯笑
曰常如是耳更始大㑹諸將取縯寶劔視之繡衣御史
申徒建隨獻玉玦更始不敢發縯舅樊宏謂縯曰建得
無有范增之意乎縯不應李軼初與縯兄弟善後更謟
事新貴秀戒縯曰此人不可復信縯不從縯部將劉稷
勇冠三軍聞更始立怒曰本起兵圖大事者伯升兄弟
也今更始何為者耶更始以稷為抗威將軍稷不肯拜