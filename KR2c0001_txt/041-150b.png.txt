全其族光逺不許曰吾昔在代北嘗以紙錢祭天池而
沈人皆言當為天子姑待之丁巳承勲斬勸光逺反者
節度判官丘濤等送其首於守貞縱火大譟刼其父出
居第止表待罪開城納官軍　朝廷以楊光逺罪大而
諸子歸命難於顯誅命李守貞以便宜從事閏月癸酉
守貞入青州遣人拉殺光逺於别第以病死聞丙戌起
復楊承勲除滋州防禦使
　通鑑紀事本末卷四十一下