帝囘轡西北至趙村追兵已至帝下馬入民家為亂兵
所弑蘇逢吉閻晉卿郭允明皆自殺聶文進挺身走軍
士追斬之李業奔陜州後匡賛奔兖州郭威聞帝遇弑
號慟曰老夫之罪也威至𤣥化門劉銖雨射城外威自
迎春門入歸私第遣前曹州防禦使何福進將兵守明
徳門諸軍大掠通夕煙火四發軍士入前義成節度使
白再榮之第執再榮盡掠其財既而進曰某等昔嘗趨
走麾下一旦無禮至此何面目復見公遂刎其首而去