其臣上下輯睦牛馬蕃息國無天災此未可與為敵也
且中國新敗士氣彫沮以當契丹乘勝之威其勢相去
甚逺又和親既絶則當發兵守塞兵少則不足以待冦
兵多則饋運無以繼之我出則彼歸我歸則彼至臣恐
禁衞之士疲於奔命鎮定之地無復遺民今天下粗安
瘡痍未復府庫虚竭蒸民困弊静而守之猶懼不濟其
可妄動乎契丹與國家思義非輕信誓甚著彼無間隙
而自啓釁端就使克之後患愈重萬一不克大事去矣