勒曰公獲茍晞而用之何其神也使晞為公左彌為公
右天下不足定也勒謂張賔曰王公位重而言卑其圖
我必矣賔因勸勒乗彌小衰誘而取之　冬十月勒
請彌燕于己吾酒酣勒手斬彌而并其衆表漢主聰稱
彌叛逆聰大怒遣使讓勒專害公輔有無君之心然猶
加勒鎮東大將軍督并幽二州諸軍事領并州刺史以
慰其心茍晞王讃潛謀叛勒勒殺之幷晞弟純勒引兵
掠豫州諸郡臨江而還屯于葛陂　初南陽王模以從