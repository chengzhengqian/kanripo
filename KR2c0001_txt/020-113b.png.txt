兵禁諸門鸞聞之急馳至雲龍門不得進鸞曰有勅召
我排之而入奉太孫登殿命左右扶出子良指麾部署
音響如鍾殿中無不如命融知不遂釋服還省歎曰公
悞我由是鬱林王深怨之遺詔曰太孫進徳日茂社稷
有寄子良善相毗輔思𢎞治道内外衆事無大小悉與
鸞㕘懷共下意鬱林王之未立也衆皆疑立子良口語
喧騰武陵王曅於衆中大言曰若立長則應在我立嫡
則應在太孫由是帝深憑頼之　初西昌侯鸞為太祖