欲擊之太祖皇帝曰彼設柵自固懼我也今吾衆不滿
二千若往擊之則彼見吾衆寡矣不如俟其來而擊之
破之必矣居數日唐出兵趣六合太祖皇帝奮擊大破
之殺獲近五千人餘衆尚萬餘走度江争舟溺死者甚
衆於是唐之精卒盡矣是戰也士卒有不致力者太祖
皇帝陽為督戰以劔斫其皮笠明日徧閱其笠有劒跡
者數十人皆斬之由是部兵莫敢不盡死先是唐主聞
揚州失守命四旁發兵取之己夘韓令坤奏敗楚州兵