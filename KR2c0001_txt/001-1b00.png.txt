卿大夫是也夫以四海之廣兆民之衆受制於一人雖
有絶倫之力髙世之智莫敢不奔走而服役者豈非以
禮為之綱紀哉是故天子綂三公三公率諸侯諸侯制
卿大夫卿大夫治士庶人貴以臨賤賤以承貴上之使
下猶心腹之運手足根本之制支葉下之事上猶手足
之衛心腹支葉之庇本根然後能上下相保而國家治
安故曰天子之職莫大於禮也文王序易以乾坤為首
孔子繫之曰天尊地卑乾坤定矣卑髙以陳貴賤位矣