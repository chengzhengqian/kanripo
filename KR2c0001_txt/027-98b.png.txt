士豈能坐待溝壑今倉粟爛積誰敢與我共取之豪傑
皆許諾　春二月己丑仁恭坐聴事武周上謁其黨張
萬嵗等隨入升階斬仁恭持其首出徇郡中無敢動者
於是開倉以賑飢民馳檄境内屬城皆下之収兵得萬
餘人武周自稱太守遣使附於突厥　鴈門郡丞河東
陳孝意與虎賁郎將王智辯共討劉武周圍其桑乾鎮
壬寅武周與突厥合兵擊智辯殺之孝意奔還鴈門　三
月丁卯武周襲破樓煩郡進取汾陽宫獲隋宫人以賂