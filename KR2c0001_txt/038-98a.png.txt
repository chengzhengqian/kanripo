崇輕薄之魁王贊無才用韓偓何得妄薦為相上見全
忠怒甚不得巳癸未貶偓濮州司馬上密與偓泣别偓
曰是人非復前来之比臣得逺貶及死乃幸耳不忍見
簒弑之辱　己丑上令朱全忠與李茂貞書取平原公
主茂貞不敢違遽歸之　壬辰以朱友裕為鎮國節度
使乙未全忠奏留步騎萬人於故兩軍以朱友倫為左
軍宿衛都指揮使又以汴將張廷範為宫苑使王殷為
皇城使蔣𤣥暉充街使於是全忠之黨布列徧於禁衛