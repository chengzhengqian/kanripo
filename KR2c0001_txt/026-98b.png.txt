以華為左光禄大夫武鄉縣公領馮翊太守其徒有功
者委華以次授官賞賜甚厚使之先濟繼遣左右統軍
王長諧劉𢎞基及左領軍長史陳演疇金紫光禄大夫
史大奈將步騎六千自梁山濟營於河西以待大軍以
任瓌為招慰大使瓌説韓城下之淵謂長諧等曰屈突
通精兵不少相去五十餘里不敢來戰足明其衆不為
之用然通畏罪不敢不出若自濟河擊卿等則我進攻
河東必不能守若全軍守城則卿等絶其河梁前扼其