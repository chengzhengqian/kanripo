西𦍑彭利髪襲據枹罕乾歸討之不克
八年春正月河南王乾歸復討彭利髪利髪南走追斬
之以乞伏審䖍為河州刺史鎮枹罕而還　　二月乾
歸徙都譚郊命平昌公熾磐鎮苑川夏六月乞伏公府
弑河南王乾歸并殺其諸子十餘人走保大夏平昌公
熾磐遣其弟廣武将軍智達揚武将軍木奕干帥騎三
千討之以其弟曇達為鎮京将軍鎮譚郊驍騎将軍婁
機鎮苑川熾磐帥文武及民二萬餘户遷于枹罕