良得書未信還之邯鄲益請兵未至道逢趙王姊出飲
從百餘騎良望見以為王伏謁道旁王姊醉不知其将
使騎謝李良李良素貴起慙其從官從官有一人曰天
下畔秦能者先立且趙王素出将軍下今女兒乃不為
将軍下車請追殺之李良已得秦書固欲反趙未決因
此怒遣人追殺王姊因将其兵襲邯鄲邯鄲不知竟殺
趙王邵騷趙人多為張耳陳餘耳目者以故二人獨得
脫　陳人秦嘉符離人朱雞石等起兵圍東海守於郯