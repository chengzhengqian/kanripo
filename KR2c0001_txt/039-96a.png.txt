髙季興在洛陽帝左右伶官求貨無厭季興忿之帝欲
留季興郭崇韜諫曰陛下新得天下諸侯不過遣子弟
將佐入貢惟髙季興身自入朝當襃賞以勸來者乃羈
留不遣棄信虧義沮四海之心非計也乃遣之季興倍
道而去至許州謂左右曰此行有二失來朝一失縱我
去一失過襄州節度使孔勍留宴中夜斬關而去十二
月丁酉至江陵握梁震手曰不用君言幾不免虎口
二年春三月丙午加髙季興兼尚書令進封南平王