圍則費粮不如先取鄴信都然後圖之丁卯珪引兵而
南章武王宙自龍城還聞有魏寇馳入薊與鎮北將軍
陽城王蘭乗城固守蘭垂之從弟也魏别將石河頭攻
之不克退屯漁陽珪軍於魯口博陵太守申永犇河南
髙陽太守崔宏犇海渚珪素聞宏名遣吏追求獲之以
為黄門侍郎與給事黄門侍郎張衮對掌機要創立制
度博陵令屈遵降魏珪以為中書令出納號令兼總文
誥燕范陽王徳使南安王青等夜撃魏軍于鄴下破之