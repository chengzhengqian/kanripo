待解甲入城奉上璽綬思明省表曰何至如此因出表
徧示將士咸稱萬歲乃手疏唁慶緒而不稱臣且曰願
為兄弟之國更作藩籬之援鼎足而立猶或庶幾北面
之禮固不敢受並封表還之慶緒大悦因請㰱血同盟
思明許之慶緒以三百騎詣思明營思明令軍士擐甲
執兵以待之引慶緒及諸弟入至庭下慶緒再拜稽首
曰臣不克荷負棄失兩都久陷重圍不意大王以太上
皇之故逺垂救援使臣應死復生摩頂至踵無以報徳