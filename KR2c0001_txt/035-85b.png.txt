宰相又無遠畧劉悟之死因循以授從諌從諌䟦扈難
制累上表迫脅朝廷今垂死之際復以兵權擅付䜿子
朝廷若又因而授之則四方諸鎮誰不思效其所為天
子威令不復行矣上曰卿以何術制之果可克否對曰
稹所恃者河朔三鎮但得鎮魏不與之同則稹無能為
也若遣重臣徃諭王元逹何𢎞敬以河朔自艱難以來
列聖許其傳襲已成故事與澤潞不同今朝廷將加兵
澤潞不欲更出禁軍至山東其山東三州𨽻昭義者委