便乃謂沙鉢略曰我與爾俱可汗子各承父後爾今極
尊我獨無位何也沙鉢略患之以為阿波可汗還領所
部又沙鉢略從父玷厥居西面號達頭可汗諸可汗各
統部衆分居四面沙鉢略勇而得衆北方皆畏附之隋
主既立待突厥禮薄突厥大怨千金公主傷其宗祀覆
沒日夜言於沙鉢略請為周室復讎沙鉢略謂其臣曰
我周之親也今隋公自立而不能制復何面目見可賀
敦乎乃與故齊營州刺史高寶寧合兵為寇隋主患之