羌校尉復以任尚為中郎將代班雄屯三輔懷令虞詡
説尚曰兵法弱不攻彊走不逐飛自然之勢也今虜皆
馬騎日行數百里來如風雨去如絶弦以步追之勢不
相及所以雖屯兵二十餘萬曠日而無功也為使君計
莫如罷諸郡兵各令出錢數千二十人共市一馬以萬
騎之衆逐數千之虜追尾掩截其道自窮便民利事大
功立矣尚即上言用其計遣輕騎擊杜季貢於丁奚城
破之太后聞虞詡有將帥之畧以為武都太守羌衆數