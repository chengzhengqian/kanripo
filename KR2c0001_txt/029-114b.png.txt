隴右諸軍大使擊吐蕃長安二年秋九月己卯吐蕃遣其臣論彌薩來求和
癸未宴論彌薩於麟徳殿時凉州都督唐休璟入朝亦
預宴彌薩屢窺之太后問其故對曰洪源之戰此將軍
猛厲無敵故欲識之太后擢休璟為右武威金吾二衛
大將軍休璟練習邊事自碣石以西踰四鎮綿亘萬里
山川要害皆能記之　冬十月戊申吐蕃賛普將萬餘
人冦茂州都督陳大慈與之四戰皆破之斬首千餘級