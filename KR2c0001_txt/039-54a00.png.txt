作三清殿於禁中以黄金數千斤鑄寳皇大帝天尊老
君像晝夜作樂焚香禱祀求神丹政無大小皆林興傳
寳皇命决之　閩判六軍諸衛建王繼嚴得士心閩主
忌之六月罷其兵柄更名繼裕以弟繼鏞判六軍去諸
衛字林興詐覺流泉州望氣者言宫中有災乙未閩主
徙居長春宫　初閩惠宗以太祖元從為拱宸控鶴都
及康宗立更募壯士二千人為腹心號宸衛都禄賜皆
厚於二都或言二都怨望將作亂閩主欲分𨽻漳泉二