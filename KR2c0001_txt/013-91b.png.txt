子尚誰佐吾當與子共定大業寔叱之曰汝受人寵禄
而叛之自視智能何如主上吾見汝不日梟首於上邽
市何謂大業宜速殺我安怒殺之以寔長史魯憑為參
軍安遣其弟集帥騎三萬追曜衛將軍呼延瑜逆擊斬
之安乃還上邽遣將襲汧城㧞之隴上氐羌皆附於安
有衆十餘萬自稱大都督假黃鉞大將軍雍涼秦梁四州
牧涼王以趙募為相國魯憑對安大哭曰吾不忍見陳
安之死也安怒命斬之憑曰死自吾分懸吾頭於上邽