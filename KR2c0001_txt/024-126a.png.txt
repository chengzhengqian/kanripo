追集騎士結陳以待之韶為左軍蘭陵王長恭為中軍
斛律光為右軍周人不意其至皆忷懼韶遥謂周人曰
汝宇文䕶纔得其母遽來為冦何也周人曰天遣我來
有何可問韶曰天道賞善罰惡當遣汝送死來耳周人
以歩兵在前上山逆戰韶且戰且却以誘之待其力弊
然後下馬擊之周師大敗一時瓦解投墜溪谷死者甚
衆蘭陵王長恭以五百騎突入周軍遂至金墉城下城
上人弗識長恭免胄示之靣乃下弩手救之周師在城