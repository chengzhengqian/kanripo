𤣥圃自講老莊敬容謂學士呉孜曰昔西晉祖尚𤣥虚
使中原淪於胡羯今東宫復爾江南亦將為戎乎甲寅
景遣儀同三司于子恱馳以敗聞并自求貶削優詔不
許景復求資給上以景兵新破未忍移易乙夘即以景
為南豫州牧本官如故更以鄱陽王範為合州刺史鎮
合肥光禄大夫蕭介上表諫曰竊聞侯景以渦陽敗績
隻馬歸命陛下不悔前禍復敕容納臣聞凶人之性不
移天下之惡一也昔吕布殺丁原以事董卓終誅卓而