上至岐山或言賊前鋒且至上遽過宿扶風郡士卒潛
懷去就往往流言不遜陳𤣥禮不能制上患之㑹成都
貢春綵十餘萬匹至扶風上命悉陳之於庭召將士入
臨軒諭之曰朕比來衰耄託任失人致逆胡亂常須逺
避其鋒知卿等皆倉猝從朕不得别父母妻子跋涉至
此勞苦至矣朕甚愧之蜀路阻長郡縣褊小人馬衆多
或不能供今聴卿等各還家朕獨與子孫中官前行入
蜀亦足自達今日與卿等訣别可共分此綵以備資糧