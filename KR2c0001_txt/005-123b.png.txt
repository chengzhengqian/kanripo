蕭王復與大戰於蒲陽悉破降之封其渠帥為列侯諸
將未能信賊降者亦不自安王知其意勅令降者各歸
營勒兵自乗輕騎按行部陳降者更相語曰蕭王推赤
心置人腹中安得不投死乎由是皆服悉以降人分配
諸將衆遂數十萬赤眉别帥與青犢上江大肜鐵脛五
幡十餘萬衆在射犬蕭王引兵進擊大破之南徇河内河
内太守韓歆降　冬蕭王將北徇燕趙度赤眉必破長
安又欲乗釁并闗中而未知所寄乃拜鄧禹為前將軍