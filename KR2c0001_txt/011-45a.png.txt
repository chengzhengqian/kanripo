太尉賈充為車騎將軍王沈為驃騎將軍其餘文武増
位進爵有差　詔除魏宗室禁錮　初置諌官以散騎
常侍傅𤣥皇甫陶為之𤣥幹之子也𤣥以魏末士風頺
敝上疏曰臣聞先王之御天下教化隆於上清議行於
下近者魏武好法術而天下貴刑名魏文慕通達而天
下賤守節其後綱維不攝放誕盈朝遂使天下無復清
議陛下龍興受禪𢎞堯舜之化惟未舉清逺有禮之臣
以敦風節未退虚鄙之士以懲不恪臣是以猶敢有言