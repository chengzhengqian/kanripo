使侯希逸與范陽相攻連年救援既絶又為奚所侵乃
悉舉其軍二萬餘人襲李懷仙破之因引兵而南
寶應元年建寅月李光弼拔許州擒史朝義所署潁川
太守李春朝義將史參救之丙午戰於城下又破之
戊申平盧節度使侯希逸於青州北度河而㑹田神功
能元皓於兖州　建卯月戊辰淮西節度使王仲昇與
史朝義將謝欽讓戰於申州城下為賊所虜淮西震駭
㑹侯希逸田神功能元皓攻汴州朝義召欽讓兵救之