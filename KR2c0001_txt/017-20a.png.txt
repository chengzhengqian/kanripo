孜敬逃入蠻中仲堪聞佺期死将數百人将奪長安至
冠軍城該追獲之還至祚溪逼令自殺并殺殷道䕶仲
堪奉天師道禱請鬼神不吝財賄而嗇於周急好為小
恵以恱人病者自為胗脉分藥用計倚伏煩宻而短於
鑒略故至於敗仲堪之走也文武無送者惟羅企生從
之路經家門弟遵生曰作如此分離何可不一執手企
生旋馬授手遵生有力因牽下之曰家有老母去将何
之企生揮淚曰今日之事我必死之汝等奉養不失子