至洛陽拜為射聲校尉九月卒超之被徴以戊巳校尉
任尚代為都䕶尚謂超曰君侯在外國三十餘年而小
人猥承君後任重慮淺冝有以誨之超曰年老失智君
數當大位豈班超所能及哉必不得已願進愚言塞外
吏士本非孝子順孫皆以罪過徙補邊屯而蠻夷懐鳥
獸之心難飬易敗今君性嚴急水清無大魚察政不得
下和宜蕩佚簡易寛小過總大綱而已超去後尚私謂
所親曰我以班君當有竒䇿今所言平平耳尚後竟失