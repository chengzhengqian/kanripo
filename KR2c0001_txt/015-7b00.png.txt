友善相期以寜濟海内翼嘗薦温於成帝曰桓温有英
雄之才願陛下勿以常人遇之常壻畜之宜委以方邵
之任必有𢎞濟艱難之勲時杜乂殷浩並才名冠世翼
獨弗之重也曰此輩宜束之髙閣俟天下太平然後徐
議其任耳浩累辭徴辟屏居墓所幾將七年時人擬之
管葛江夏相謝尚長山令王濛常伺其出處以卜江左
興亡嘗相與省之知浩有確然之志既返相謂深源不
起當如蒼生何尚鯤之子也翼請浩為司馬詔除侍中