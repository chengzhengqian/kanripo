冬十月後秦主萇疾甚還長安　燕主垂議伐西燕諸
将皆曰永未有釁我連年征討士卒疲弊未可也范陽
王徳曰永既國之枝葉又僣舉位號惑民視聴宜先除
之以一民心士卒雖疲庸得已乎垂曰司徒意正與吾
同吾比老叩嚢底智足以取之終不復留此賊以累子
孫也遂戒嚴十一月垂發中山歩騎七萬遣鎮西将軍
丹陽王纉龍驤将軍張崇出井陘攻西燕武鄉公友于
晉陽征東将軍平規攻鎮東将軍叚平于沙亭西燕主