肉相殘教之蠧也宜存養以示寛大隋主從之
二年冬十二月突厥莫何可汗西撃鄰國中流矢而卒
國人立雍虞閭號頡伽施多那都藍可汗
隋文帝開皇十三年上之滅陳也以陳叔寶屛風賜突
厥大義公主公主以其宗國之覆心常不平書屛風為
詩叙陳亡以自寄上聞而惡之禮賜漸薄彭公劉昶先
尚周公主流人楊欽亡入突厥詐言昶欲與其妻作亂
攻隋遣欽來宻告大義公主發兵擾邊都藍可汗信之