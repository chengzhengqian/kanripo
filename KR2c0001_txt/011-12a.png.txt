劒閣之守必還赴涪則㑹方軌而進劒閣之軍不還則
應涪之兵寡矣遂自隂平行無人之地七百餘里鑿山
通道造作橋閣山髙谷深至為艱險又糧運將匱瀕於
危殆艾以氊自裹推轉而下將士皆攀木縁崖魚貫而
進先登至江油蜀守將馬邈降諸葛瞻督諸軍知艾至
涪停住不進尚書郎黄崇權之子也屢勸瞻宜速行據
險無令敵得入平地瞻猶豫未納崇再三言之至於流
涕瞻不能從艾遂長驅而前擊破瞻前鋒瞻退住緜竹