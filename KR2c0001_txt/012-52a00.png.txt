不可而謂之可惠竊所不安也明公宜思功成身退之
道崇親推近委重長沙成都二王長揖歸藩則太伯子
臧不専美於前矣今乃忘髙亢之可危貪權勢以受疑
雖遨逰髙臺之上逍遥重墉之内愚竊見危亡之憂過
於在穎翟之時也冏不能用惠辭疾去冏謂曹攄曰或
勸吾委權還國何如攄曰物禁大盛大王誠能居髙慮
危褰裳去之斯善之善者也冏不聽張翰顧榮皆慮及
禍翰因秋風起思菰菜蓴羮鱸魚鱠歎曰人生貴適志