濟死生契濶相與共之奉得書喜悦語諸將軍曰兖州
諸軍近在許耳有兵有糧國家所當依仰也遂共表操
為鎮東將軍襲父爵費亭侯韓暹矜功専恣董承患之因潜召操操乃將兵詣雒陽既至奏韓暹張楊之罪暹
懼誅單騎犇楊奉帝以暹楊有翼車駕之功詔一切勿
問辛亥以曹操領司𨽻校尉録尚書事操於是誅尚書
馮碩等三人討有罪也封衛將軍董承等十三人為列
侯賞有功也贈射聲校尉沮雋為𢎞農太守矜死節也