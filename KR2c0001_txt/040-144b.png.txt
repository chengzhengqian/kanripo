興州郭崇韜以唐景思攝興州刺史乙酉成州刺史王
承朴棄城走李紹琛等與蜀三招討戰于三泉蜀兵大
敗斬首五千級餘衆潰走又得糧十五萬斛於三泉由
是軍食優足　蜀主聞王宗勲等敗自利州倍道西走
㫁桔柏津浮梁命中書令判六軍諸衛事王宗弼將大
軍守利州且令斬王宗勲等三招討李紹琛晝夜兼行
趣利州蜀武徳留後宋光葆遺郭崇韜書請唐兵不入
境當舉巡屬内附茍不如約則背城决戰以報本朝崇