貢獻之蜀之靈武者皆自襄陽取上津路抵扶風道路
無壅皆薛景仙之功也　九月壬子史思明圍趙郡丙
辰拔之又圍常山旬日城陷殺數千人　建寧王倓性
英果有才畧從上自馬嵬北行兵衆寡弱屢逢寇盜倓
自選驍勇居上前後血戰以衛上上或過時未食倓悲泣
不自勝軍中皆屬目向之上欲以倓為天下兵馬元帥
使統諸將東征李泌曰建寧誠元帥才然廣平兄也若
建寧功成豈可使廣平為呉太伯乎上曰廣平冢嗣也