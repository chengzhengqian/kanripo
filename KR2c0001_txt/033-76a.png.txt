保邠州泚閱其輜重扵城下從官相視失色休顔夏州
人也泚攻城益急穿塹環之泚移帳扵乾陵下視城中
動靜皆見之時遣使環城招誘士民笑其不識天命
神策河北行營節度使李晟疾愈聞上幸奉天帥衆将
奔命張孝忠迫扵朱滔王武俊倚晟為援不欲晟行數
沮止之晟乃留其子憑使娶孝忠女為婦又解玉帯賂
孝忠親信使說之孝忠乃聴晟西歸遣大将楊榮國将
銳兵六百與晟俱晟引兵出飛狐道晝夜兼行至代州