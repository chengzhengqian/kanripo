乗油船别襲中洲中洲者桓部曲妻子所在也蔣濟曰
賊據西岸列船上流而兵入洲中是為自内地獄危亡
之道也仁不從自將萬人留橐臯為泰等後援桓遣
别將擊彫等而身自拒泰泰燒營退桓遂斬常彫生虜
王雙臨陳殺溺死者千餘人初吕䝉病篤吳王問曰卿
如不起誰可代者䝉對曰朱然膽守有餘愚以為可任
朱然者九貞太守朱治姊子也本姓施氏治養以為子
時為昭武將軍䝉卒吳王假然節鎮江陵及曹真等圍