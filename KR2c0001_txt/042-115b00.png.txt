將之使戍淮上餘二千餘人賞貲裝縱遣之李穀為亂
兵所迫潜竄山谷數日乃出丁酉帝至潞州北漢主自
高平被褐戴笠乘契丹所贈黄騮帥百餘騎由雕窠嶺
遁歸宵迷俘村民為導誤之晉州行百餘里乃覺之殺
導者晝夜北走所至得食未舉筯或傳周兵至輒蒼黄
而去北漢主衰老力憊伏於馬上晝夜馳驟殆不能支
僅得入晉陽帝欲誅樊愛能等以肅軍政猶豫未決己
亥晝臥行宫帳中張永徳侍側帝以其事訪之對曰愛