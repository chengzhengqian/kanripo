髙祖與獨孤后甚相愛重誓無異生之子嘗謂羣臣曰
前世天子溺於嬖幸嫡庶分爭遂有廢立或至亡國朕
旁無姬侍五子同母可謂真兄弟也豈有此憂耶帝又
懲周室諸王微弱故使諸子分據大鎮専制方靣權侔
帝室及其晚節父子兄弟迭相猜忌五子皆不以壽終
臣光曰昔辛伯諗周桓公曰内寵竝后外寵貳政嬖子
配嫡大都偶國亂之本也人主誠能慎此四者亂何自
生哉隋髙祖徒知嫡庶之多爭孤弱之易揺曽不知勢