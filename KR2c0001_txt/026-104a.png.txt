軍士將登殿思亷厲聲訶之曰唐公舉義兵匡帝室卿
等毋得無禮衆皆愕然布立庭下淵迎王於東宫遷居
大興殿後聽思亷扶王至順陽閤下泣拜而去思亷察
之子也淵還舍於長樂宫與民約法十二條悉除隋苛
禁淵之起兵也留守官發其墳墓毁其五廟至是衛文
昇已卒戊午執隂世師骨儀等數以貪婪苛酷且拒義
師俱斬之死者十餘人餘無所問馬邑郡丞三原李靖
素與淵有隙淵入城収靖將斬之靖大呼曰公興義兵