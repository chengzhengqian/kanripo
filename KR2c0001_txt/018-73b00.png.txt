遂趣清水略陽太守姚夀都棄城走勃勃徙其民萬六
千戸於大城興自安定追之至夀渠川不及而還
七年春正月秦姚詳屯杏城為夏王勃勃所逼南犇大
蘓勃勃遣平東將軍鹿奕干追斬之盡俘其衆勃勃南
攻安定破尚書楊佛嵩于青石北原降其衆四萬五千
進攻東鄉下之徙三千餘戸于貳城秦鎮北參軍王買
徳犇夏夏王勃勃問以滅秦之䇿買徳曰秦徳雖衰藩
鎮猶固願且蓄力以待之勃勃以買徳為軍師中郎將