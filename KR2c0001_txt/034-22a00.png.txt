中丞盧坦上言李錡父子受誅罪已塞矣昔漢誅霍禹
不罪霍光先朝誅房遺愛不及房𤣥齡康誥曰父子兄
弟罪不相及況以錡為不善而罪及五代祖乎乃不毁
有司籍錡家財輸京師翰林學士裴垍李絳上言以為
李錡僭侈割剥六州之人以富其家或枉殺其身而取
其財陛下閔百姓無告故討而誅之今輦金帛以輸上
京恐逺近失望願以逆人資財賜浙西百姓代今年租
賦上嘉歎乆之即從其言