不從其令誠而不見納則應之以悖令而不見從則加
之以刑下悖上刑不敗何待是使亂多理少從古以然
又曰昔趙武呐呐而為晉賢臣絳侯木訥而為漢元輔
然則口給者事或非信辭屈者理或未窮人之難知堯
舜所病胡可以一詶一詰而謂盡其能哉以此察天下
之情固多失實以此輕天下之士必有遺才又曰諫者
多表我之能好諫者直示我之能容諫者之狂誣眀我
之能恕諫者之泄漏彰我之能從有一于斯皆為盛徳