朝廷喜王南歸必不責也景執其手曰天教也神茂請
帥步騎百人先為鄉導壬子景夜至夀陽城下韋黯以
為賊也授甲登陴景遣其徒告曰河南王戰敗來投此
鎮願速開門黯曰既不奉敕不敢聞命景謂神茂曰事
不諧矣神茂曰黯懦而寡智可說下也乃遣夀陽徐思
玉入見黯曰河南王為朝廷所重君所知也今失利來
投何得不受黯曰吾之受命惟知守城河南自敗何預
吾事思玉曰國家付君以閫外之略今君不肯開城若