此乃天授非人力也晉陽以南道路險隘縣軍深入無
繼於後若進戰不利何以自還不如北連突厥南結唐
朝南面稱孤足為長䇿武周不聴留君璋守朔州及敗
泣謂君璋曰不用君言以至於此乆之武周謀亡歸馬
邑事泄突厥殺之　上聞并州平大悦壬戌宴羣臣賜
繒帛使自入御府盡力取之復唐儉官爵仍以為并州
道安撫大使所籍獨孤懷恩田宅資財悉以賜之世民
留李仲文鎮并州劉武周數遣兵入冦仲文輒撃破之