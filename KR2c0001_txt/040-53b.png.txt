光適至王語之曰主人何避客之深邪并仁恭置之館
舍以器服膳飲賜之王命掌書記王緘草露布緘不知
故事書之于布遣人曳之　晉王欲自雲代歸趙王鎔
及王處直請由中山真定趣井陘王從之庚辰晉王發
幽州劉仁恭父子皆荷校於露布之下守光父母唾其
面而罵之曰逆賊破我家至此守光俛首而已甲申至
定州舍于闗城丙戌晉王與王處直謁北嶽廟是日至
行唐趙王鎔逆謁于路