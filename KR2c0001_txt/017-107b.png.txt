五年夏四月北涼王業憚沮渠蒙遜勇略欲逺之蒙遜
亦深自晦匿業以門下侍郎馬權代蒙遜為張掖太守
權素豪雋為業所親重常輕侮蒙遜蒙遜譖之於業曰
天下不足慮惟當憂馬權耳業遂殺權蒙遜謂沮渠男
成曰段公無鑒斷之才非撥亂之主向所憚者惟索嗣
馬權今皆已死蒙遜欲除之以奉兄何如男成曰業本
孤客為吾家所立恃吾兄弟猶魚之有水夫人親信我
而圖之不祥䝉遜乃求為西安太守業喜其出外許之