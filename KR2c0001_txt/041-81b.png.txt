文進曰天未令我至此乃北歸晉王引兵躡之隨其行
止見其野宿之所布藁於地周環方正皆如編翦雖去
無一枝亂者歎曰敵用法嚴乃能如是中國所不及也
晉王至幽州使二百騎躡契丹之後曰敵出境即還騎
恃勇追擊之悉為所擒惟兩騎自它道走免契丹主責
王郁縶之以歸自是不聽其謀晉代州刺史李嗣肱將
兵定媯儒武等州授山北都團練使　是歲契丹改元
天贊