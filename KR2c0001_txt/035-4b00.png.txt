不入與無蜀同且寧本與諸將等夷因亂得位威令不
行今雖遣之必恐無功若其有功則義不可奪是蜀地
敗固失之勝亦不得也願陛下熟察上曰然則奈何對
曰請留寧發朱泚所領范陽戍兵數千人雜禁兵徃擊
之何憂不克因而得内親兵於其腹中蜀將必不敢動
然後更授它帥使千里沃壤復為國有是因小害而收
大利也上曰善遂留寧初馬璘忌涇原都知兵馬使李
晟功名遣入宿衛為右神䇿都將上發禁兵四千人使