今内外之臣其間小人尚多疑阻願陛下更以寛御之
彼有公清奉法如劉𢎞逸薛季稜者陛下亦宜褒賞以
勸為善甲申上復謂宰相曰我與卿等論天下事有勢
未得行者退飲醇酒求醉耳對曰此皆臣等之罪也
三年春正月甲子李石入朝中途有盗射之微傷左右
犇散石馬驚馳歸第又有盗邀擊於坊門斷其馬尾僅
而得免上聞之大驚命神策六軍遣兵防衛敕中外捕
盗甚急竟無所獲乙丑百官入朝者九人而已京城數