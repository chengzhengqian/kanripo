尤幸其妃元氏無寵遇心疾二日而薨獨孤后意有佗
故甚責望勇自是雲昭訓専内政生長寧王儼平原王
裕安成王筠髙良娣生安平王嶷襄城王恪王良媛生
髙陽王該建安王韶成姬生頴川王煚後宫生孝實孝
範后彌不平頗遣人伺察求勇過惡晉王廣知之彌自
矯飾惟與蕭妃居處後庭有子皆不育后由是數稱廣
賢大臣用事者廣皆傾心與交上及后毎遣左右至廣
所無貴賤廣必與蕭妃迎門接引為設羙饌申以厚禮