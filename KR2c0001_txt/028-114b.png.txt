級那利單騎走龜兹人執之以詣軍門阿史那社爾前
後破其大城五遣左衞郎將權祗甫詣城開示禍福皆
相帥請降凡得七百餘城虜男女數萬口社爾乃召其
父老宣國威靈諭以伐罪之意立其王之弟葉護為主
龜兹人大喜西域震駭西突厥于闐安國爭饋駝馬軍
糧社爾勒石紀功而還
二十三年春正月辛亥龜兹王布失畢及其相那利等
至京師上責讓而釋之以布失畢為左武衞中郎將