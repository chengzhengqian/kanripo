以秋冬之交大集兵衆諭以利害給其資糧徙之内地
二十年外漸變舊俗皆成勁兵雖一時暫勞然永乆安
靖比者守邉將吏及出境使人多為䛕辭皆非事實或
云北虜破滅或云降戸妥帖皆欲自衒其功非能盡忠
狥國願察斯利口勿忘逺慮議者必曰國家曏時已嘗
寘降戸於河曲皆獲安寧今何所疑此則事同時異不
可不察曏者頡利既亡降者無復異心故得乆安無變
今北虜尚存此屬或畏其威或懷其恵或其親屬豈樂