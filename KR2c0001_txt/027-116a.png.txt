諸將徇屬縣所至輒下江淮間小盜争附之伏威常選
敢死之士五千人謂之上募寵遇甚厚有攻戰輒令上
募先撃之戰罷閲視有傷在背者即殺之以其退而被
撃故也所獲資財皆以賞軍士有戰死者以妻妾殉葬
故人自為戰所向無敵
唐高祖武德元年武康沈法興世為郡著姓宗族數千
家法興為呉興太守聞宇文化及弑逆舉兵以討化及
為名比至烏程得精卒六萬遂攻餘杭毗陵丹陽皆下