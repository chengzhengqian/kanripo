兩城各四百餘里皆據津要拓地三百餘里於牛頭朝
那山北置候千八百所以左玉鈴衛將軍論弓仁為
朔方軍前鋒遊奕使戍諾眞水為邏衛自是突厥不敢
度山畋牧朔方無復冦掠減鎭兵數萬人仁愿建三城
不置壅門及備守之具或問之仁愿曰兵貴進取不利
退守冦至此當併力出戰囘首望城者猶應斬之安用
守備生其退恧之心也其後常元楷為朔方軍緫管始
築壅門人以是重仁愿而輕元楷