問濟南所在者三齊主不對太后怒曰殺之邪不用吾
言死其宜矣遂去不顧十一月甲辰詔以嗣子冲眇可
遣尚書右僕射趙郡王叡諭旨徴長廣王湛統兹大寶
又與湛書曰百年無罪汝可以樂處置之勿效前人也
是日殂於晉陽宫臨終言恨不見太后山陵　顔之推
論曰孝昭天性至孝而不知忌諱乃至於此良由不學
之所為也　趙郡王叡先使黄門侍郎王松年馳至鄴
宣肅宗遺命湛猶疑其詐使所親先詣殯所發而視之