士之常分吾䝉㤙居上司疾姦臣狡猾而不能誅惡嬖
女傾亂而不能禁何面目復見日月身死之日以雜木
為棺布單被裁足蓋形勿歸冢次勿設祭祀因飲酖而
卒𢎞農太守移良承樊豐等㫖遣吏於陜縣留停震喪
露棺道側讁震諸子代郵行書道路皆為隕涕太僕征
羌侯來厯曰耿寳託元舅之親榮寵過厚不念報國㤙
而傾側姦臣傷害忠良其天禍亦將至矣厯歙之曽孫
也　秋八月辛巳以大鴻臚耿寳為大將軍　王聖江