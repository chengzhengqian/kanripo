謁說王曰臣以無能不得待罪行間臣非敢求有所將
也願請王一漢節必有以報王乃予之周丘得節夜馳
入下邳下邳時聞吳反皆城守至傳舎召令入户使從者
以罪斬令遂召昆弟所善豪吏告曰吳反兵且至屠下
邳不過食頃今先下家室必完能者封侯矣出乃相
告下邳皆下周丘一夜得三萬人使人報吳王遂將其
兵北略城邑比至陽城兵十餘萬破陽城中尉軍聞吳
王敗走自度無與共成功即引兵歸下邳未至疽發背