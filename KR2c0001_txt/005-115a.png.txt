潁川王霸至市中募人擊王郎市人皆大笑舉手邪揄
之霸慙懅而反秀將南歸耿弇曰今兵從南方來不可
南行漁陽太守彭寵公之邑人上谷太守即弇父也發
此兩郡控弦萬騎邯鄲不足慮也秀官屬腹心皆不肯
曰死尚南首奈何北行入囊中秀指弇曰是我北道主
人也㑹故廣陽王子接起兵薊中以應郎城内擾亂言
邯鄲使者方到二千石以下皆出迎於是秀趣駕而出
至南城門門已閉攻之得出遂晨夜南馳不敢入城邑