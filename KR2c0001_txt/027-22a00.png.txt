東都兵大敗宻復取回洛倉　秋七月煬帝遣江都通
守王世充將江淮勁卒將軍王隆帥卭黄蠻河北大使
太常少卿韋霽河南大使虎牙郎將王辯等各帥所領
同赴東都相知討李宻霽世康之子也　煬帝詔左禦
衛大將軍涿郡留守薛世雄將燕地精兵三萬討李宻
命王世充等諸將皆受世雄節度軍所過盜賊隨便誅
翦　九月武陽郡丞元寶藏以郡降李宻甲寅宻以寶
藏為上柱國武陽公寶藏使其客鉅鹿魏徵為啓謝宻