十年春正月張祚自稱涼王改建興四十二年為和平
元年立妻辛氏為王后子太和為太子封弟天鍚為長
寧侯子庭堅為建康侯矅靈弟𤣥靚為涼武侯置百官
郊祀天地用天子禮樂尚書馬岌切諫坐免官郎中丁
琪復諫曰我自武公以來世守臣節抱忠履謙五十餘
年故能以一州之衆抗舉世之虜師徒嵗起民不告疲
殿下勲德未髙於先公而亟謀革命臣未見其可也彼
士民所以用命四逺所以歸嚮者以吾能奉晉室故也