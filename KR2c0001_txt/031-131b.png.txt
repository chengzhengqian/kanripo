太清斬首四千級捕虜五百人太清走保衛州子儀進
圍之丙午遣使告捷魯炅自陽武濟季廣琛崔光逺自
酸棗濟與李嗣業兵皆㑹子儀於衛州慶緒悉舉鄴中
之衆七萬救衛州分三軍以崔乾祐將上軍田承嗣將
下軍慶緒自將中軍子儀使善射者三千人伏於壘垣
之内令曰我退賊必逐我汝乃登壘鼓譟而射之既而
與慶緒戰偽退賊逐之至壘下伏兵起射之矢如雨注
賊還走子儀復引兵逐之慶緒大敗獲其弟慶和殺之