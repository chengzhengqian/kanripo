匿伐入朝于魏　夏四月魏元孚持白虎幡勞阿那瓌
於柔然懐荒二鎮之間阿那瓌衆號三十萬隂有異志
遂拘留孚載以輼車毎集其衆坐孚東廂稱為行臺甚
加禮敬引兵而南所過剽掠至平城乃聴孚還有司奏
孚辱命抵罪甲申魏遣尚書令李崇左僕射元纂帥騎
十萬擊柔然阿那瓌聞之驅良民二千公私馬牛羊數
十萬北遁崇追之三千餘里不及而還纂使鎧曺㕘軍
于謹帥騎二千追柔然至郁對原前後十七戰屢破之