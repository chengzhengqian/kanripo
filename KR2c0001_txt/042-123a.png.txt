又不敢歸周嬰城自守北漢遣兵攻抜之乙酉帝至潞
州甲子至鄭州丙寅謁嵩陵庚午至大梁帝違衆議破
北漢自是政事無大小皆親決百官受成於上而已河
南府推官高錫上書諫以為四海之廣萬機之衆雖堯
舜不能獨治必擇人而任之今陛下一以身親之天下
不言陛下聪明睿智足以兼百官之任皆言陛下褊迫
疑忌舉不信羣臣也不若選能知人公正者以為宰相
能愛民聴訟者以為守令能豐財足食者使掌金穀能