雄立其兄蕩之子班為太子使任后母之羣臣請立諸
子雄曰吾兄先帝之嫡統有竒材大功事垂克而早世
朕常悼之且班仁孝好學必能負荷先烈太傅驤司徒
王達諫曰先王立嗣必子者所以明定分而防簒奪也
宋宣公吳餘祭足以觀矣雄不聽驤退而流涕曰亂自
此始矣班為人謙恭下士動遵禮灋雄每有大議輒令
豫之
成帝咸和九年夏六月成主雄生瘍於頭身素多金創