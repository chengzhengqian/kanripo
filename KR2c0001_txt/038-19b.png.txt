每自比謝安裴度克用之討黄巢屯河中也濬為都統
判官克用薄其為人聞其作相私謂詔使曰張公好虚
談而無實用傾覆之士也主上采其名而用之它日交
亂天下必是人也濬聞而銜之上從容與濬論古今治
亂濬曰陛下英睿如此而中外制於彊臣此臣日夜所
痛心疾首也上問以當今所急對曰莫若彊兵以服天
下上於是廣募兵於京師至十萬人及全忠等請討克
用上命三省御史臺四品以上議之以為不可者什七