元狩元年　初張騫自月氏還為天子言身毒國去蜀
不逺天子欣然令騫因蜀犍為發間使王然于等四道
並出出駹出冉出徙出卭僰指求身毒國各行一二千
里其北方閉氏筰南方閉嶲昆明昆明之屬無君長善
㓂盗輙殺略漢使終莫得通於是漢以求身毒道始通
滇國滇王當羌謂漢使者曰漢孰與我大及夜郎侯亦
然以道不通故各自以為一州主不知漢廣大使者還
因盛言滇大國足事親附天子注意焉乃復事西南夷