出於窮迫今若改圖真反賊也其下乃不敢言時魏孟
滑三鎮繼叛人情大震帝問計於劉知逺對曰帝者之
興自有天命陛下昔在晉陽糧餉不支五日俄成大業
今天下已定内有勁兵北結彊敵鼠輩何能為乎願陛
下撫將相以恩臣請戢士卒以威恩威兼著京邑自安
本根深固則枝葉不傷矣知逺乃嚴設科禁宿衛諸軍
無敢犯者有軍士盜紙錢一幞主者擒之左右請釋之
知逺曰吾誅其情不計其直竟殺之由是衆皆畏服