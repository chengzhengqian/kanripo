　　諸葛恪冦淮南孫綝逆節附/
魏邵陵厲公嘉平三年冬十一月吴主以太子亮幼小
議所付託孫峻薦大將軍諸葛恪可付大事吴主嫌恪
剛狠自用峻曰當今朝臣之才無及恪者乃召恪於武
昌恪將行上大將軍吕岱戒之曰世方多難子毎事必
十思恪曰昔季文子三思而後行夫子曰再思可矣今
君令恪十思明恪之劣也岱無以答時咸謂之失言
虞喜論曰夫託以天下至重也以人臣行主威至難也