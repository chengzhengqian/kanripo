震怖卓乃止但免植官植遂逃隠於上谷卓以廢立議
示太傅袁隗隗報如議甲戍卓復集羣僚於崇徳前殿
遂脅太后䇿廢小帝曰皇帝在䘮無人子之心威儀不
類人君今廢為𢎞農王立陳留王協為帝袁隗解帝璽
綬以奉陳留王扶𢎞農王下殿北面稱臣太后鯁涕羣
臣含悲莫敢言者卓又議太后踧迫永樂宫至令憂死
逆婦姑之禮乃遷太后於永安宫赦天下改昭寧為永
漢丙子卓酖殺何太后公卿以下不布服㑹𦵏素衣而