於知逺曰敵恨我深矣王峻言契丹貪殘失人心必不
能乆有中國或勸知逺舉兵進取知逺曰用兵有緩有
急當隨時制宜今契丹新降晉軍十萬虎據京邑未有
它變豈可輕動哉且觀其所利止於貨財貨財既足必
將北去況冰雪已消勢難乆留宜待其去然後取之可
以萬全昭義節度使張從恩以地迫懐洛欲入朝於契
丹遣使謀於知逺知逺曰我以一隅之地安敢抗天下
之大君宜先行我當繼往從恩以為然判官高防諫曰