計司𨽻縁城雷公浮雲白雀楊鳳于毒五鹿李大目白
繞眭固苦蝤之徒不可勝數大者二三萬小者六七千
人張牛角禇飛燕合軍攻癭陶牛角中流矢且死令其
衆奉飛燕為帥改姓張飛燕名燕輕勇矯捷故軍中號
飛燕山谷寇賊多附之部衆浸廣殆至百萬號黒山
賊河北諸郡縣並被其害朝廷不能討燕乃遣使至京
師奏書乞降遂拜燕平難中郎將使領河北諸山谷事
五年二月黄巾餘賊郭大等起於西河白波谷冦太原