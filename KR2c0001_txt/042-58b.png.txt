約衘之恒州諸門管鑰及倉庫出納鄂約皆自主之延
夀使人請之不與契丹主喪至國舒嚕太后不哭曰待
諸部寧壹如故則葬汝矣　帝之自夀陽還也留兵千
人戍承天軍戍兵聞契丹北還不為備契丹襲擊之戍
兵驚潰契丹焚其市邑一日狼煙百餘舉帝曰此敵將
遁張虚勢也遣親將葉仁魯將步騎三千赴之㑹契丹
出剽掠仁魯乘虚大破之丁丑復取承天軍　或說趙
延夀曰契丹諸大人數日聚謀此必有變今漢兵不減