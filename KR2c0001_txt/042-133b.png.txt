之矢大如屋椽牙將舘陶張瓊遽以身蔽之矢中
瓊髀死而復蘇鏃著骨不可出瓊飲酒一大巵令人破
骨出之流血數升神色自若　唐主復以右僕射孫晟
為司空遣與禮部尚書王崇質奉表入見稱自天祐以
來海内分崩或跨據一方或遷革異代臣紹襲先業奄
有江表顧以瞻烏未定附鳯何從今天命有歸聲教逺
被願比兩浙湖南仰奉正朔謹守土疆乞収薄伐之威
赦其後服之罪首於下國俾作外臣則柔逺之徳云誰