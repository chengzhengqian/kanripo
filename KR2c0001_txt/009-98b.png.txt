二十四年秋七月孫權攻合肥時諸州兵戍淮南揚州
刺史温恢謂兖州刺史裴潛曰此間雖有賊然不足憂
今水潦方生而子孝縣軍無有逺備關羽驍猾正恐征
南有變耳已而關羽果使南郡太守糜芳守江陵將軍
傅士仁守公安羽自率衆攻曹仁於樊仁使左將軍于
禁立義將軍龎悳等屯樊北八月大霖雨漢水溢平地
數丈于禁等七軍皆沒禁與諸將登髙避水羽乗大船
就攻之禁等窮廹遂降龎悳不降罵羽羽殺之　冬十