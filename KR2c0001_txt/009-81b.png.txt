其燥濕加以宻意誘諭使言察其志趣權納用焉統俊
之子也廬陵太守孫輔恐權不能保江東隂遣人齎書
呼曹操行人以告權悉斬輔親近分其部曲徙輔置東
曹操表徴華歆為議郎㕘司空軍事廬江太守李術不
肯事權而多納其亡叛權以狀白曹操曰嚴刺史昔為
公所用而李術害之肆其無道宜速誅滅今術必復詭
説求救明公居阿衡之任海内所瞻願敕執事勿復聽
受因舉兵攻術於皖城術求救於操操不救遂屠其城