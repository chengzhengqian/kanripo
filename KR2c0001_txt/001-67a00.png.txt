五十六年秋王薨孝文王立以子楚為太子
孝文王元年十月己亥王即位三日薨子楚立是為莊襄王
莊襄王元年吕不韋為相國　東周君與諸侯謀伐秦
王使相國帥師討滅之遷東周君於陽人聚周既不祀
周比亡凡有七邑河南洛陽穀城平隂偃師鞏緱氏
以河南洛陽十萬户封相國不韋為文信侯　䝉驁伐
韓取成臯滎陽初置三川郡
二年䝉驁伐趙定太原取榆次狼孟等三十七城