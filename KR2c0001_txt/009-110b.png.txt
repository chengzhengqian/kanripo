曰嗟乎固天所以限南北也遂歸孫韶遣將髙壽等率
敢死之士五百人於徑路夜要帝帝大驚壽等獲副
車羽蓋以還於是戰船數千皆滯不得行
七年春正月壬子帝還洛陽　夏五月帝疾篤丁巳帝
殂
明帝泰和三年夏四月丙申吳王即皇帝位大赦改元
黄龍百官畢㑹吳主歸功於周瑜綏逺將軍張昭舉笏
欲褒贊功徳未及言吳主曰如張公之計今已乞食矣