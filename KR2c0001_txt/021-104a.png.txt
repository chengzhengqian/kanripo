徐西遁唯此得免後聞凉州賈胡言若復前行二日則
盡滅之矣魏主深悔之紇升蓋可汗憤悒而卒子吳提
立號勅連可汗　八月魏主至漠南聞髙車東部屯已
尼陂人畜甚衆去魏軍千餘里遣左僕射安原等將萬
騎擊之髙車諸部迎降者數十萬落獲馬牛千百餘萬
　冬十月魏主還平城徙柔然髙車降附之民於漠南
東至濡源西暨五原隂山三千里中使之耕牧而収其
貢賦命長孫翰劉潔安原及侍中代人古弼同鎮撫之