郡中勇敢部署將帥信子匡時為東平王乃并東平兵
立信為天子義自號大司馬柱天大將軍移檄郡國言
莽鴆殺孝平皇帝攝天子位欲絶漢室今天子已立共
行天罰郡國皆震比至山陽衆十餘萬莽聞之惶懼不
能食太皇太后謂左右曰人心不相逺也我雖婦人亦
知莽必以是自危莽乃拜其黨親輕車將軍武成侯孫
建為奮武將軍光禄勲成都侯王邑為虎牙將軍明義
侯王駿為彊弩將軍春王城門校尉王况為震威將軍