公不發此言幾敗大事乃命少内史崔仲方往監諸軍
為之節度仲方猷之子也辭以父在山東又命劉昉鄭
譯昉辭以未嘗為將譯辭以母老堅不恱府司録髙熲
請行堅喜遣之熲受命亟發遣人辭母而已自是堅措
置軍事皆與李徳林謀之時軍書日以百數徳林口授
數人文意百端不加治㸃　司馬消難以鄖隨温應土順
沔儇岳九州及魯山等八鎮來降遣其子永為質以求
援八月己未詔以消難為大都督總督九州八鎮諸軍