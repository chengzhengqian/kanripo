五年春正月庚申盧龍監軍奏李載義與敕使宴於毬
場後院副兵馬使楊志誠與其徒呼譟作亂載義與子
正元奔易州志誠又殺莫州刺史張慶初上召宰相謀
之牛僧孺曰范陽自安史以來非國所有劉總蹔獻其
地朝廷費錢八十萬緡而無絲毫所獲今日志誠得之
猶前日載義得之也因而撫之使捍北狄不必計其逆
順上從之載義自易州赴京師上以載義有平滄景之
功且事朝廷恭順二月壬辰以載義為太保同平章事