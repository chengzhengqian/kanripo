以鄭頥昔嘗讒已先拔其舌截其手而殺之演令平秦
王歸彦引侍衛之士向華林園以京畿軍士入守門閣
斬娥永樂於園太皇太后臨愔喪哭曰楊郎忠而獲罪
以御金為之一眼親内之曰以表我意演亦悔殺之於
是下詔罪狀愔等且曰罪止一身家屬不問頃之復簿
録五家王晞固諫乃各没一房孩㓜盡死兄弟皆除名
以中書令趙彦深代楊愔總機務鴻臚少卿楊休之私
謂人曰將涉千里殺騏驎而䇿蹇驢可悲之甚也戊申