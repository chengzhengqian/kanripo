侯除名為民配戍懐逺鎮帝使司農卿趙仲卿往益州
窮案秀事秀之賔客經過之處仲卿必深文致法州縣
長吏坐者太半上以為能賞賜甚厚久之貝州長史裴
肅遣使上書稱髙熲以天挺良才元勲佐命為衆所疾
以至廢棄願陛下録其大功忘其小過又二庶人得罪
已久寜無革心願陛下宏君父之慈顧天性之義各封
小國觀其所為若能遷善漸更増益如或不悛貶削非
晚今者自新之路永絶愧悔之心莫見豈不哀哉書奏