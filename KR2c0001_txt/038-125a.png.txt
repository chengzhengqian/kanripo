四年　　岐王屢求貨於蜀蜀主皆與之又求巴劔二
州蜀主曰吾奉茂貞勤亦至矣若與之地是棄民也寧
多與之貨乃復以絲茶布帛七萬遺之
乾化元年春正月蜀主之女普慈公主嫁岐王從子秦
州節度使繼崇公主遣宦者宋光嗣以絹書遺蜀主言
繼崇驕矜嗜酒求歸成都蜀主召公主歸寧辛亥公主
至成都蜀主留之以宋光嗣為閤門南院使岐王怒始
與蜀絶光嗣福州人也　　三月岐王聚兵臨蜀東鄙