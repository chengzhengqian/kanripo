填以土石後出之皮髮皆盡尸色如炭逺近為之痛憤
三年春二月丙戍齊主於甘露寺禪居深觀唯軍國大
事乃以聞尚書左僕射崔暹卒齊主幸其第哭之謂其
妻李氏曰頗思暹乎對曰思之帝曰然則自往省之因
手斬其妻擲首牆外　夏閏四月齊髙徳政與楊愔同
為相愔常忌之齊主酣飲徳政數彊諫齊主不恱謂左
右曰髙徳政恒以精神凌逼人徳政懼稱疾欲自退帝
謂楊愔曰我大憂徳政病對曰陛下若用為冀州刺史