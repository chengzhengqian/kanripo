若歸見父母及長安父老為朕致意各好自愛也因泣
下沾襟衆皆哭曰臣等死生從陛下不敢有貳上良久
曰去留聴卿自是流言始息　太子既留未知所適廣
平王俶曰日漸晏此不可駐衆欲何之皆莫對建寧王
倓曰殿下昔嘗為朔方節度大使將吏嵗時致啓倓畧
識其姓名今河西隴右之衆皆散降賊父兄子弟多在
賊中或生異圖朔方道近士馬全盛裴冕衣冠名族必
無貳心賊入長安方虜掠未暇徇地乘此速往就之徐