明逺之忠勤如此見思安之悖慢何如尋常流思安于
崖州賜死明逺後更名凝乙亥帝至魏州命都招討使
宣義節度使楊師厚副使前河陽節度使李周彛圍棗
強招討應接使平盧節度使賀徳倫副使天平留後袁
象先圍蓨縣徳倫河西胡人象先下邑人也戊寅帝至
貝州　帝晝夜兼行三月辛巳至下博南登觀津冢趙
將苻習引數百騎出巡邏不知是帝遽前逼之或告曰
晉兵大至矣帝棄行幄亟引兵趣棗強與楊師厚軍合