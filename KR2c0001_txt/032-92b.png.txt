糧運不繼十一月詔渾瑊歸河中李元諒歸華州劉昌
分其衆五千歸汴州自餘防秋兵退屯鳯翔京兆諸縣
以就食
四年春二月劉昌復築連雲堡　夏五月吐蕃三萬餘
騎寇涇邠寧慶鄜等州先是吐蕃常以秋冬入寇及春
多病疫而退至是得唐人質其妻子遣將將之盛夏入
寇諸州皆城守無敢與戰者吐蕃俘掠人畜萬計而去
　秋九月庚申吐蕃尚志董星寇寧州張獻甫擊却之