雅所以流連也詩書滛亂之戒其原皆在於酒上乃喟
然歎曰吾久不見班生今日復聞讜言放等不懌稍自
引起更衣因罷出時長信庭林表適使来聞見之後上
朝東宮太后泣曰帝間顏色瘦黑班侍中本大将軍所
舉宜寵異之益求其比以輔聖德宜遣富平侯且就國
上曰諾上諸舅聞之以風丞相御史求放過失於是丞
相宣御史大夫方進奏放驕蹇縱恣奢滛不制拒閉使
者賊傷無辜從者支屬並乗權勢為暴虐請免放就國