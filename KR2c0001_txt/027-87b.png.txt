隋恭帝義寧元年汾隂薛舉僑居金城驍勇絶倫家貲
鉅萬交結豪傑雄於西邊為金城府校尉時隴右盜起
金城令郝瑗募兵得數千人使舉將而討之　夏四月
癸未方授甲置酒饗士舉與其子仁杲及同黨十三人
於座劫瑗發兵囚郡縣官開倉賑施自稱西秦霸王改
元秦興以仁杲為齊公少子仁越為晉公招集羣盜掠
官牧馬賊帥宗羅㬋帥衆歸之以為義興公將軍皇甫
綰將兵一萬屯抱罕舉選精鋭二千人襲之遂克抱罕