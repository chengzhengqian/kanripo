下又稱皇太后令奉還璽綬并廢皇后為營陽王妃遷
營陽王於呉使檀道濟入守朝堂王至呉止金昌亭六
月癸丑羡之等使邢安泰就弑之王多力突走出昌門
追者以門關踣而弑之　裴子野論曰古者人君飬子
能言而師授之辭能行而傅相之禮宋之教誨雅異於
斯居中則任僕妾處外則近趨走太子皇子有師有侍
是二職者皆臺皁也制其行止授其法則導達臧否罔
弗由之言不及於禮義識不達於今古謹敕者能勸之