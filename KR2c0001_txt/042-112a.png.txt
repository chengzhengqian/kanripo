未審陛下能為山否帝不悅惟王溥勸行帝從之
三月北漢乘勝進逼潞州丁丑詔天雄節度使符彦卿
引兵自磁州固鎮出北漢軍後以鎮寧節度使郭崇副
之又詔河中節度使王彦超引兵自晉州東出邀北漢
軍以保義節度使韓通副之又命馬軍都指揮使寧江
節度使樊愛能步軍都指揮使清淮節度使何徽義成
節度使白重賛鄭州防禦使史彦超前耀州團練使符
彦能將兵先趣澤州宣徽使向訓監之重賛憲州人也