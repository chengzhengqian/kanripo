畨禺城雖險固本賊之巢穴今循圍之或有内變且孫
季髙衆力寡弱不能持久若使賊還據廣州凶勢復振
矣夏四月田子引兵救畨禺擊循破之所殺萬餘人循
走田子與處共追之又破循於蒼梧鬱林寧浦㑹處病
不能走循奔交州初九真太守李遜作亂交州刺史交
趾杜瑗討斬之瑗卒朝廷以其子慧度為交州刺史詔
書未至循襲破合浦徑向交州慧度帥州府文武拒循
於石碕破之循餘衆猶三千人李遜餘黨李脫等結集