宫又宜速自了不自了吾當手了之并與謝妃共要刻
期兩發勿疑猶豫以致後患茹毛飲血於三辰之下皇
天許當掃除患害立道文為王蔣氏為内主願成當以三
牲祠北君太子醉迷不覺遂依而冩之其字半不成后
補成之以呈帝壬戌帝幸式乾殿召公卿入使黄門令
董猛以太子書及青紙詔示之曰遹書如此令賜死徧
示諸公王莫有言者張華曰此國之大禍自古以來常
因廢黜正嫡以致喪亂且國家有天下日淺願陛下詳