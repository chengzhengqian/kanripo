之使各復其位李嗣源迎賀帝喜不自勝手引嗣源衣
以頭觸之曰吾有天下卿父子之功也天下與爾共之
帝命訪求梁主頃之或以其首獻李振謂敬翔曰有詔
洗滌吾輩相與朝新君乎翔曰吾二人為梁宰相君昏
不能諫國亡不能救新君若問將何辭以對是夕未曙
或報翔曰崇攻李太保已入朝矣翔歎曰李振謬為丈
夫朱氏與新君世為仇讎今國亡君死縦新君不誅何
面目入建國門乎乃縊而死庚辰梁百官復待罪於朝