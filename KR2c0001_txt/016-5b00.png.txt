曹熊邈屢為秦王堅言石氏宫室器玩之盛堅以邈為将作
長史領尚方丞大修舟艦兵器飾以金銀頗極精巧慕容農
私言於慕容垂曰自王猛之死秦之法制日以頺靡今又重
之以奢侈殃将至矣圖䜟之言行當有驗大王宜納結英傑
以承天意時不可失也垂笑曰天下事非爾所及荆州刺史
豁表兖州刺史朱序為梁州刺史鎮襄陽　　秋七月丁
未以尚書僕射謝安為司徒安讓不拜復加侍中都督揚豫
徐兖青五州諸軍事丙辰征西大将軍荆州刺史桓豁卒