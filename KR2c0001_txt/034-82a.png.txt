　冬十一月丁酉武寧節度使李愿奏敗李師道之衆
時師道數遣兵攻徐州敗蕭沛數縣愿悉以步騎委都
押牙温人王智興擊破之十二月甲辰智興又破師道
之衆斬首二千餘級逐北至平隂而還愿晟之子也
十一年冬十一月李師道聞李光顔等拔吳元濟淩雲
柵而懼詐請輸欵上以力未能討加師道檢校司空
十二年官軍之攻吳元濟也李師道募人通使扵蔡察
其形勢牙前虞候劉晏平應募出汴宋間潜行至蔡元