下左衛大將軍五原公元旻諫曰廢立大事詔㫖若行
後悔無及讒言罔極惟陛下察之上不應命姬威悉陳
太子罪惡威對曰太子由來與臣語惟意在驕奢且云
若有諌者正當斬之不過殺百許人自然永息營起臺殿
四時不輟前蘇孝慈解左衛率太子奮髯揚肘曰大丈
夫㑹當有一日終不忘之決當快意又宫内所須尚書
多執法不與輒怒曰僕射以下吾㑹戮一二人使知慢
我之禍毎云至尊惡我多側庶髙緯陳叔寶豈孽子乎