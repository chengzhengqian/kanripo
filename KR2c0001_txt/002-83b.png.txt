齊王以駟鈞為相魏勃為將軍祝午為内史悉發國中
兵使祝午東詐琅邪王曰吕氏作亂齊王發兵欲西誅
之齊王自以少年不習兵革之事願舉國委大王大王
自髙帝將也請大王幸之臨菑見齊王計事琅邪王信
之西馳見齊王齊王因留琅邪王而使祝午盡發琅邪
國兵并將之琅邪王說齊王曰大王髙皇帝適長孫也
當立今諸大臣狐疑未有所定而澤於劉氏最為長年
大臣固待澤決計今大王留臣無為也不如使我入關