命放資復入見說帝帝又從之放曰宜為手詔帝曰我
困篤不能放即上牀執帝手强作之遂齎出大言曰有
詔免燕王宇等官不得停省中皆流涕而出甲申以曹
爽為大將軍帝嫌爽才弱復拜尚書孫禮為大將軍長
史以佐之是時司馬懿在汲帝令給使辟邪齎手詔召
之先是燕王為帝畫計以為闗中事重宜遣懿便道自
軹闗西還長安事已施行懿斯須得二詔前後相違疑
京師有變乃疾驅入朝