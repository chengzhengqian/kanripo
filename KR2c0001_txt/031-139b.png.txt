士卒無不嚴辦庚寅思明入洛陽城空無所得畏光弼
掎其後不敢入宫退屯白馬寺南築月城於河陽南以
拒光弼於是鄭滑等州相繼陷沒韋陟李若幽皆寓治
於陜　冬十月丁酉下制親征史思明羣臣上表諫乃
止　史思明引兵攻河陽使驍將劉龍仙詣城下挑戰
龍仙恃勇舉右足加馬鬛上慢罵光弼光弼顧諸將曰
誰能取彼者僕固懐恩請行光弼曰此非大將所為左
右言禆將白孝徳可往光弼召問之孝徳請行光弼問