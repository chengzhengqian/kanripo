隠帝乾祐二年春正月郭威將至河中白文珂出迎之
戊申夜李守貞遣王繼勲等引精兵千餘人循河而南
襲漢柵坎岸而登遂入之縱火大譟軍中狼狽不知所
為劉詞神色自若下令曰小盗不足驚也帥衆擊之客
省使閻晉卿曰賊甲皆黄紙為火所照易辨耳奈衆無
鬭志何禆將李韜曰安有無事食君禄有急不死鬭者
邪援矟先進衆從之河中兵退走死者七百人繼勲重
傷僅以身免己酉郭威至劉詞迎馬首請罪威厚賞之