亦為之愴然遣侍中朱瑞齎鐵劵賜世隆世隆謂瑞曰
太原王功格天地赤心奉國長樂不顧信誓枉加屠害
今日兩行鐵字何足深信吾為太原王報讎終無降理
瑞還白帝帝即出庫物置城西門外募敢死之士以討
世隆一日即得萬人與拂律歸等戰於郭外拂律歸等
生長戎旅洛陽之人不習戰鬭屢戰不克甲辰以前車
騎大將軍李叔仁為大都督帥衆討世隆戊申皇子生
大赦以中書令魏蘭根兼尚書左僕射為河北行臺定