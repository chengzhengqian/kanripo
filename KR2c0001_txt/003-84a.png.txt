不合則隐於是天子始親祠竈遣方士入海求蓬莱安
期生之屬而事化丹沙諸藥齊為黄金矣居乆之李少
君病死天子以為化去不死而海上燕齊怪迂之方士
多更來言神事矣亳人謬忌奏祠太一方曰天神貴者
太一太一佐曰五帝於是天子立其祠長安東南郊
元狩四年齊人少翁以鬼神方見上上有所幸王夫人
卒少翁以方夜致鬼如王夫人之貌天子自帷中望見
焉於是乃拜少翁為文成將軍賞賜甚多以客禮禮之