追擊四十餘里早僅以身免所従士卒死亡畧盡雋引
兵還薊　魏主閔復姓冉氏初閔父瞻内黄人本姓冉
趙主勒破陣午獲之命虎養以為子閔驍勇善戰多䇿
畧虎愛之比於諸孫尊母王氏為皇太后立妻董氏為
皇后子智為皇太子𦙍明裕皆為王以李農為太宰領
太尉錄尚書事封齊王其子皆封縣公遣使者持節赦
諸軍屯皆不従　趙新興王祇即皇帝位于襄國改元
永寧以汝陰王琨為相國六夷據州都擁兵者皆應之