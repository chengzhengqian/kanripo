　　五月庚子郭威辭行言於帝曰太后從先帝乆多
厯天下事陛下富於春秋有事宜稟其教而行之親近
忠直放逺讒邪善惡之間所宜明審蘇逢吉楊邠史𢎞
肇皆先帝舊臣盡忠狥國願陛下推心任之必無敗失
至於疆場之事臣願竭其愚駑庶不負驅策帝斂容謝
之　癸丑王章置酒㑹諸朝貴酒酣為手勢令史𢎞肇
不閑其事客省使閻晉卿坐次𢎞肇屢教之蘇逢吉戲
之曰旁有姓閻人何憂罰爵𢎞肇妻閻氏本酒家倡也