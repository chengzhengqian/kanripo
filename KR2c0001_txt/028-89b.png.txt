五咄陸置五大啜居碎葉以東右廂號五弩失畢置五
大俟斤居碎葉以西通謂之十姓咥利失失衆心為其
臣統吐屯所襲咥利失兵敗與其弟歩利設走保焉耆
統吐屯等將立欲谷設為大可汗會統吐屯為人所殺
欲谷設兵亦敗咥利失復得故地至是西部竟立欲谷設
為乙毗咄陸可汗乙毗咄陸既立與咥利失大戰殺傷
其衆因中分其地自伊列水以西屬乙毗咄陸以東屬
咥利失