及裴寂敗自晉州以北城鎮俱沒唯西河獨存姜寶誼
復為金剛所虜謀逃歸金剛殺之裴寂上表謝罪上慰
諭之復使鎮撫河東劉武周進逼并州齊王元吉紿其司
馬劉德威曰卿以老弱守城吾以强兵出戰辛巳元吉
夜出兵攜其妻妾棄州奔還長安元吉始去武周兵已
至城下晉陽土豪薛深以城納武周上聞之大怒謂禮
部尚書李綱曰元吉㓜弱未習時事故遣竇誕宇文歆
輔之晉陽强兵數萬食支十年興王之基一旦棄之聞