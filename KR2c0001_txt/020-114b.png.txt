陳顯達並開府儀同三司尚書左僕射西昌侯鸞為尚
書令太孫詹事沈文秀為護軍癸未以竟陵王子良為
太傅　鬱林王性辯恵美容止善應對哀樂過人世祖
由是愛之而矯情飾詐隂懷鄙慝與左右羣小共衣食
同卧起始為南郡王從竟陵王子良在西州文恵太子
每禁其起居節其用度王宻就富人求錢無敢不與别
作鑰鉤夜開西州後閤與左右至諸營署中淫宴師史
仁祖侍書胡天翼相謂曰若言之二宫則其事未易若