大左輔大司馬隨公楊堅為大後丞周主之初立也以
髙祖刑書要制為太重而除之又數行赦宥京兆郡丞
樂運上疏以為虞書所稱𤯝災肆赦謂過誤為害當緩
赦之吕刑云五刑之疑有赦謂刑疑從罰罰疑從免也
謹尋經典未有罪無輕重溥天大赦之文大尊豈可數
施非常之恵以肆姦宄之惡乎帝不納既而民輕犯法
又自以奢滛多過失惡人規諫欲為威虐以懾羣下乃
更為刑經聖制用法益深大醮於正武殿告天而行之