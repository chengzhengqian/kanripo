同三司苟子溢猶恃寵縱暴民間鷄彘縱鷹犬摶噬取
之勱執以狥將斬之太后救之得免或謂勱曰子溢之
徒言成禍福獨不慮後患邪勱攘袂曰今西冦已據并
州達官率皆委叛正坐此輩濁亂朝廷若得今日斬之
明日受誅亦無所恨勱岳之子也甲子齊太后至鄴丙
寅周主出齊宫中珍寶服玩及宫女二千人班賜將士
加立功者官爵各有差周主問髙延宗以取鄴之䇿辭
曰此非亡國之臣所及强問之乃曰若任城王據鄴臣