頃者竊聞輿議頗究羣情四方則患扵中外意乖百辟
又患於君臣道隔郡國之志不達扵朝廷朝廷之誠不
升扵軒陛上澤闕扵下布下情壅扵上聞實事不必知
知事不必實上下否隔扵其際真偽雜糅扵其間聚怨
囂囂騰謗籍籍欲無疑阻其可得乎又曰總天下之智
以助聰明順天下之心以施教令則君臣同志何有不
從逺邇歸心孰與為亂又曰慮有愚而近道事有要而
似迂疏奏旬日上無所施行亦不詰問贄又上疏其略