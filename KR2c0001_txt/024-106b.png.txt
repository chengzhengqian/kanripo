中荔思之成疾上為荔徴之寳應留不遣寄常從容諷
以逆順寳應輙引它語以亂之寳應嘗使人讀漢書卧
而聼之至蒯通說韓信曰相君之背貴不可言蹶然起
坐曰可謂智士寄曰通一說殺三士何足稱智豈若班
彪王命識所歸乎寄知寳應不可諫恐禍及己乃著居
士服居東山寺陽稱足疾寳應使人燒其屋寄安卧不
動親近將扶之出寄曰吾命有所懸避將安徃縱火者
自救之　三月丁丑以安右將軍呉明徹為江州刺史