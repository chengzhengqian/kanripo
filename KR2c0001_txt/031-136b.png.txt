思明忽震怒曰棄失兩都亦何足言爾為人子殺父奪
其位天地所不容吾為太上皇討賊豈受爾佞媚乎即
命左右牽出幷其四弟及高尚孫孝哲崔乾祐皆殺之
張通儒李庭望等悉授以官思明勒兵入鄴城收其士
馬以府庫賞將士慶緒先所有州縣及兵皆歸於思明
遣安太清將兵五千取懷州因留鎮之思明欲遂西畧
慮根本未固乃留其子朝義守相州引兵還范陽　辛
卯以荔非元禮為懷州刺史權知鎮西北庭行營節度