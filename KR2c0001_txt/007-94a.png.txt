不知自損故至顛仆先帝寵遇閻氏位號太疾故其受
禍曽不旋時老子曰其進銳者其退速也今梁氏戚為
椒房禮所不臣尊以髙爵尚可然也而子弟群從榮顕
兼加永平建初故事殆不如此宜令歩兵校尉冀及諸
侍中還居黄門之官使權去外戚政歸國家豈不休乎
四年夏四月戊寅以執金吾梁商為大將軍商稱疾不
起且一年帝使太常桓焉奉䇿就第即拜商乃詣闕受
命商少通經傳謙恭好士辟漢陽巨覽上黨陳龜為掾