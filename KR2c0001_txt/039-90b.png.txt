崇徹將軍謝貫將兵攻郴州唐邊鎬發兵救之崇徹敗
唐兵於義章遂取郴州
三年秋九月南漢主立其子繼興為衛王璇興為桂王
慶興為荆王保興為禎王崇興為梅王　南漢大赦
顯徳元年夏四月南漢主以髙王𢎞邈為雄武節度使
鎮邕州𢎞邈以齊鎮二王相繼死於邕州固辭求宿衛
不許至鎮委政僚佐日飲酒禱鬼神或上書誣𢎞邈謀
作亂戊午南漢主遣甘泉宫使林延遇賜酖殺之