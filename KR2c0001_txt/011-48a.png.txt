稷之慮茍吴國無隕宗廟有賴可矣於是遂迎立皓改
元元興大赦　冬十月丁亥詔以夀春所獲吴相國参
軍事徐紹為散騎常侍水曹掾孫彧為給事黄門侍郎
以使於吴其家人在此者悉聼自隨不必使還以開廣
大信晉王因致書吴主諭以禍福　初吴主之立發優
詔恤士民開倉廪振貧乏料出宫女以配無妻者禽獸
飬於苑中者皆放之當時翕然稱為明主及既得志麤
暴驕盈多忌諱好酒色大小失望濮陽興張布竊悔之