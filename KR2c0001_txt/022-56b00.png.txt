降名者各自還村俟臺軍舉三烽當亦舉烽相應其無
應烽者乃賊黨也當進撃屠之以所獲賞軍於是村民
轉相告語雖實未降者亦詐舉烽一宿之間火光遍數
百里賊圍城者不測其故各自散歸修義亦逃還與鳯
賢俱請降丙子稚克潼關遂入河東　蕭寶寅遣其將
侯終德撃毛遐㑹郭子恢等屢為魏軍所敗終德因其
勢挫還軍襲寶寅至白門寶寅始覺丁丑與終德戰敗
攜其妻南陽公主及其少子帥麾下百餘騎自後門出