十二月徐知誥以鎮南節度使太尉兼中書令李徳誠
徳勝節度使兼中書令周本位望隆重欲使之帥衆推
戴本曰我受先王大恩自徐温父子用事恨不能救楊
氏之危又使我為此可乎其子𢎞祚彊之不得已與徳
誠帥諸將詣江都表吳主陳知誥功徳請行冊命又詣
金陵勸進宋齊丘謂徳誠之子建勲曰尊公太祖元勲
今日掃地矣於是吳宫多妖吳主曰吳祚其終乎左右
曰此乃天意非人事也