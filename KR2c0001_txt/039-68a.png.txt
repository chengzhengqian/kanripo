方嚴兵自衛三十人者望之稍稍遁去仁翰執槊直前
刺重遇殺之斬其首以示衆曰富沙王且至汝輩族矣
今重遇已死何不亟取文進以贖罪衆踴躍從之遂斬
文進迎吳成義入城函二首送建州
二年春正月閩之故臣共迎殷主延政請歸福州改國
號曰閩延政以方有唐兵未暇徙都以從子門下侍郎
同平章事繼昌都督南都内外諸軍事鎮福州以飛捷
指揮使黄仁諷為鎮遏使將兵衛之林仁翰至福州閩