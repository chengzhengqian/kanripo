常蔬食及圍城日乆上厨蔬茹皆絶乃食雞子綸因使
者蹔通上雞子數百枚上手自料簡歔欷哽咽湘東王
繹軍於郢州之武城湘州刺史河東王譽軍於青草湖
信州刺史桂陽王慥軍於西峽口託云俟四方援兵淹
留不進中記室參軍蕭賁骨鯁士也以繹不早下心非
之嘗與繹雙六食子未下賁曰殿下都無下意繹深衘
之及得上敕繹欲旋師賁曰景以人臣舉兵向闕今若
放兵未及度江童子能斬之矣必不為也大王以十萬