年用二百四十億永和之末復經七年用八十餘億費
耗若此猶不誅盡餘孽復起于茲作害今不暫疲民則
永寧無期臣庶竭駑劣伏待節度帝許之悉聽如所上
熲於是將兵萬餘人齎十五日糧從彭陽直詣髙平與
先零諸種戰於逢義山虜兵盛熲衆皆恐熲乃令軍中
長鏃利刃三矛三重挾以彊弩列輕騎為左右翼謂將
士曰今去家數千里進則事成走必盡死努力共功名
因大呼衆皆應聲騰赴馳騎於傍突而擊之虜衆大潰