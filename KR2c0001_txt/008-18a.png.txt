九年　初帝為蠡吾侯受學於甘陵周福及即位擢福
為尚書時同郡河南尹房植有名當朝鄉人為之謡曰
天下䂓矩房伯武因師獲印周仲進二家賓客互相譏
揣遂各樹朋徒漸成尤隙由是甘陵有南北部黨人之
議自此始矣汝南太守宗資以范滂為功曹南陽太守
成瑨以岑晊為功曹皆委心聽任使之襃善糾違肅清
朝府滂尤剛勁疾惡如讎滂甥李頌素無行中常侍唐
衡以屬資資用為吏滂寢而不召資遷怒捶書佐朱零