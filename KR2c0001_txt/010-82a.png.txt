出乎憲英曰安可以不出職守人之大義也凡人在難
猶或䘏之為人執鞭而棄其事不祥莫大焉且為人任
為人死親昵之職也從衆而已敞遂出事定之後敞歎
曰吾不謀於姊㡬不獲於義先是爽辟王沈及泰山羊
祜沈勸祜應命祜曰委質事人復何容易沈遂行及爽
敗沈以故吏免乃謂祜曰吾不忘卿前語祜曰此非始
慮所及也爽從弟文叔妻夏侯令女早寡而無子其父
文寧欲嫁之令女刀截兩耳以自誓居常依爽爽誅其