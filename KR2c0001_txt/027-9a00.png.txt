關中迺急欲自尊何示人不廣也𤣥感笑而止屈突通
引軍屯河陽宇文述繼之𤣥感問計於李子雄子雄曰
通曉習兵事若一得渡河則勝負難決不如分兵拒之
通不能濟則樊衛失援𤣥感然之將拒通樊子蓋知其
謀數擊其營𤣥感不得往通濟河軍於破陵𤣥感分為
兩軍西抗文昇東拒通子蓋復出兵大戰𤣥感軍屢敗
與其黨謀之李子雄曰東都援軍益至我軍數敗不可
乆留不如直入關中開永豐倉以賑貧乏三輔可指麾