於八特阪大破之曜屯於金谷夜軍中無故大驚士卒
奔潰乃退屯澠池夜又驚潰遂歸長安六月虎㧞石梁
禽岳及其將佐八十餘人氐羌三千餘人皆送襄國阬
其士卒九千人遂攻王騰於幷州執騰殺之阬其士卒
七千餘人曜還長安素服郊次哭七日乃入城因憤恚
成疾郭黙復為石聰所敗棄妻子南犇建康李矩將士
陰謀叛降後趙矩不能討亦帥衆南歸衆皆道亡惟郭
誦等百餘人隨之卒於魯陽矩長史崔宣帥其餘衆二