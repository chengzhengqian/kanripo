為之備評曰秦豈肯受叛臣而敗和好哉琛曰今二國
分據中原常有相吞之志桓温之入冦彼以計相救非
愛燕也若燕有釁彼豈忘其本志哉評曰秦主何如人
琛曰明而善㫁問王猛曰名不虚得評皆不以為然琛
又以告燕主暐暐亦不然之以告皇甫真真深憂之上
疏言苻堅雖聘問相尋然實有窺上國之心非能慕樂
德義不忘乆要也前出兵洛川及使者繼至國之險易
虚實彼皆得之矣今呉王垂又往從之為其謀主伍員