秋八月蘇定方引軍自成山濟海百濟據熊津江口以
拒之定方進擊破之百濟死者數千人餘皆潰走定方
水陸齊進直趣其都城未至二十餘里百濟傾國來戰
大破之殺萬餘人追奔入其郭百濟王義慈及太子隆
逃於北境定方進圍其城義慈次子泰自立為王帥衆
固守隆子文思曰王與太子皆在而叔遽擁兵自王借
使能却唐兵我父子必不全矣遂帥左右踰城來降百
姓皆從之泰不能止定方命軍士登城立幟泰窘迫開