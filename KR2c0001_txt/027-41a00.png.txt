東都斷隋歸路使唐公不戰而據長安此亦公之功也
衆咸曰然宻又謂王伯當曰將軍室家重大豈復與孤
俱行哉伯當曰昔蕭何盡帥子弟以從漢王伯當恨不
兄弟俱從豈以公今日失利遂輕去就乎縱分身原野
亦所甘心左右莫不感激從宻入關者凡二萬人於是
宻之將帥州縣多降於隋　冬十月李宻將至上遣使
迎勞相望於道宻大喜謂其徒曰我擁衆百萬一朝解
甲歸唐山東連城數百知我在北遣使招之亦當盡至