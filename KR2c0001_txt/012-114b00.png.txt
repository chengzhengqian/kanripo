濬等及諸郡中皆為曜所殺華輯奔南山　于寳論曰
昔髙祖宣皇帝以雄才碩量應時而起性深阻有若城
府而能寛綽以容納行數術以御物而知人善采拔於
是百姓與能大象始構世宗承基太祖繼業咸黜異圖
用融前烈至於世祖遂享皇極仁以厚下儉以足用和
而不弛寛而能斷掩唐虞之舊域班正朔於八荒于時
有天下無窮人之諺雖太平未洽亦足以明民樂其生
矣武皇既崩山陵未乾而變難繼起宗子無維城之助