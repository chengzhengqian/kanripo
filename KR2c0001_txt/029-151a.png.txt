拔悉密懼引退毗伽欲擊之暾欲谷曰此屬去家千里
將死戰未可擊也不如以兵躡之去北庭二百里暾欲
谷分兵間道先圍北庭因縱兵擊拔悉密大破之拔悉
密衆潰走趨北庭不得入盡為突厥所虜暾欲谷引兵
還出赤亭掠凉州羊馬楊敬述遣禆將盧公利判官元
澄將兵邀擊之暾欲谷謂其衆曰吾乗勝而來敬述出
兵破之必矣公利等至删丹與暾欲谷遇唐兵大敗公
利澄脫身走毗伽由是大振盡有黙啜之衆