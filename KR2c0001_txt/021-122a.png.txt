誠雖戎狄異心終無純固之節然存亡繼絶帝王本務
若棄而不受則虧我大徳若納而撫養則損我資儲或
全徙内地則非直其情不願亦恐終為後患劉石是也
且蠕蠕尚存則髙車猶有内顧之憂未暇窺窬上國若
其全滅則髙卑䟦扈之勢豈易可知今蠕蠕雖亂而部
落猶衆處處棊布以望舊主髙車雖强未能盡服也愚
謂蠕蠕二主並宜存之居阿那瓌於東處婆羅門於西
分其降民各有攸屬阿那瓌所居非所經見不敢臆度