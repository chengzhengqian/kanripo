計時民間無積聚賊掠人為糧生投於碓磑并骨食之
號給糧之處曰舂磨寨縱兵四掠自河南許汝唐鄧孟
鄭汴曹濮徐兖等數十州咸被其毒　宣武節度使朱
全忠帥所部數百赴鎮秋七月丁夘至汴州時汴宋薦
饑公私窮竭内外驕軍難制外為大敵所攻無日不戰
衆心危懼而全忠勇氣益振詔以黄巢未平加全忠東
北面都招討使　以李克用為河東節度使召鄭從讜詣
行在克用乃自東道過榆次詣雁門省其父　司徒