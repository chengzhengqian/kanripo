軍永昌王健攻建徳驃騎大將軍樂平王丕攻冀陽皆
拔之九月乙卯魏主引兵西還徙營丘成周遼東樂浪
帶方𤣥菟六郡民三萬家於幽州燕尚書郭淵勸燕王
送欵獻女於魏乞為附庸燕王曰負亹在前結忿已深
降附取死不如守志更圖也魏主之圍和龍也宿衛之
士多在戰陳行宫人少雲中鎮將朱修之謀與南人襲
殺魏主因入和龍浮海南歸以告冠軍將軍毛修之毛
修之不從乃止既而事泄朱修之逃奔燕魏人數伐燕