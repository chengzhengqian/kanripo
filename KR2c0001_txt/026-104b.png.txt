欲平暴亂乃以私怨殺壯士乎世民為之固請乃捨之
世民因召置幕府靖少負志氣有文武才畧其舅韓擒
虎毎撫之曰可與言將帥之畧者獨此子耳　壬戍李
淵備法駕迎代王即皇帝位於天興殿時年十三大赦
改元　尊煬帝為太上皇甲子淵自長樂宫入長安以
淵為假黄鉞使持節大都督内外諸軍事尚書令大丞
相進封唐王以武德殿為丞相府改教稱令日於䖍化
門視事乙丑榆林靈武平涼安定諸郡皆遣使請命丙