告達磨賛普之喪命將作少監李璟為弔祭使劉沔奏
移軍雲州　初吐蕃達磨賛普有佞幸之臣以為相達
磨卒無子佞相立其妃綝氏兄尚延力之子乞離胡為
賛普纔三歳佞相與妃共制國事吐蕃老臣數十人皆
不得豫政事首相結都那見乞離胡不拜曰賛普宗族
甚多而立綝氏子國人誰服其令鬼神誰饗其祀國必
亡矣比年災異之多乃為此也老夫無權不得正其亂
以報先賛普之德有死而已抜刀𠢐面慟哭而出佞相