元興元年春正月秃髪傉檀克顯美執孟禕而責之以
其不早降禕曰禕受吕氏厚恩分符守土若眀公大軍
甫至望旗歸附恐獲罪於執事矣傉檀釋而禮之徙二
千餘户而歸以禕為左司馬禕辭曰吕氏将亡聖朝必
取河右人無愚智皆知之但禕為人守城不能全復忝
顯任於心竊所未安若蒙明公之惠使得就戮姑臧死
且不朽傉檀義而歸之　姑臧大饑米斗直錢五千人
相食饑死者十餘萬口城門晝閉樵采路絶民請出城