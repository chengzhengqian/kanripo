五年冬十月孫峻殺諸葛恪　齊王奮聞諸葛恪誅下
住蕪湖欲至建業觀變傅相謝慈等諌奮殺之坐廢為
庶人徙章安南陽王和妃張氏諸葛恪之甥也先是恪
有徙都之意使治武昌宫民間或言恪欲迎和立之及
恪被誅丞相峻因此奪和璽綬徙新都又遣使者賜死
初和妾何氏生子皓諸姬子徳謙俊和將死與張妃别
妃曰吉凶當相隨終不獨生亦自殺何姬曰若皆從死
誰當字孤遂撫育皓及其三弟皆賴以獲全