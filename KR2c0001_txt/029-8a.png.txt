不復論執對曰天下之務當盡至公善則從之徳彛所
言真得大體臣誠心服不敢遂非上悦曰公等各能如
是朕復何憂右驍衛大將軍長孫順徳受人餽絹事覺
上曰順徳果能有益國家朕與之共有府庫耳何至貪
冒如是乎猶惜其有功不之罪但於殿庭賜絹數十匹
大理少卿胡演曰順徳枉法受財罪不可赦柰何復賜
之絹上曰彼有人性得絹之辱甚於受刑如不知愧一
禽獸耳殺之何益