淵以為不可上怒曰卿癡人不足與計事淵懼而從命
復以淵為吏部尚書庚午以尚書右僕射袁粲為尚書
令褚淵為左僕射　丙戌追廢晉平王休祐為庶人
巴陵王休若至京口聞建安王死益懼上以休若和厚
能諧緝物情恐將來傾奪幼主欲遣使殺之慮不奉詔
欲徴入朝又恐猜駭六月丁酉以江州刺史桂陽王休
範為南徐州刺史以休若為江州刺史手書殷勤召休
若使赴七月七日宴　秋七月巴陵哀王休若至建康