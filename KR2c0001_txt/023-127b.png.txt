霸先為豫州刺史領豫章内史　初東魏遣儀同武威牒
雲洛等迎鄱陽世子嗣使鎮皖城嗣未及行任約軍至洛
等引去嗣遂失援出戰敗死約遂略地至湓城尋陽王大
心遣司馬韋質出戰而敗帳下猶有戰士千餘人咸勸大
心走保建州大心不能用戊辰以江州降約先是大心使
前太子洗馬韋臧鎮建昌有甲士五千聞尋陽不守欲
帥衆犇江陵未發為麾下所殺臧粲之子也于慶略地
至豫章侯瑱力屈降之慶送瑱於建康景以瑱同姓待