至綿州蜀主命翰林學士李昊草降表又命中書侍郎同
平章事王鍇草降書遣兵部侍郎歐陽彬奉之以迎繼岌
及郭崇韜王宗弼稱蜀君臣久欲歸命而内樞宻使宋光
嗣景潤澄宣徽使李周輅歐陽晃熒惑蜀主皆斬之函首
送繼岌又責文思殿大學士禮部尚書成都尹韓昭佞諛梟
于金馬坊門内外馬步都指揮使兼中書令徐延瓊果州團
練使潘在迎嘉州刺史顧在珣及諸貴戚皆惶恐傾其家金
帛妓妾以賂宗弼僅得免死凡素所不快者宗弼皆殺之