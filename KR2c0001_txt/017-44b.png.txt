夏口遂還建康己卯𤣥與帝入江陵馮該勸使更下戰
𤣥不從欲犇漢中就桓希而人情乖沮號令不行庚辰
夜中處分欲發城内已亂乃與親近腹心百餘人乗馬
出城西走至城門左右於闇中斫𤣥不中其徒更相殺
害前後交横𤣥僅得至船左右分散惟卞範之在側辛
巳荆州别駕王康産奉帝入南郡府舍太守王騰之帥
文武為侍衛𤣥将之漢中屯騎校尉毛修之璩之弟子
也誘𤣥入蜀𤣥從之寧州刺史毛璠璩之弟也卒於官