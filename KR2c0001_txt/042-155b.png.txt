忠勤勉事舊君且宜如故如此則於卿篤始終之義於
朕盡柔逺之宜惟乃通方諒逹予意唐主遣其子紀公
從善與鍾謨俱入貢上問謨曰江南亦治兵修守備乎對曰既臣事大國不敢復爾上曰不然曏時則為仇敵
今日則為一家吾與汝國大義已定保無它虞然人生
難期至於後世則事不可知歸語汝主可及吾時完城
郭繕甲兵據守要害為子孫計謨歸以告唐主唐主乃
城金陵凡諸州城之不完者葺之戍兵少者益之