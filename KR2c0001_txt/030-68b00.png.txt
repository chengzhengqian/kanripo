皇甫文備奏内史豆盧欽望同平章事韋巨源杜景儉
蘇味道陸元方附㑹李昭德不能匡正欽望貶趙州巨
源貶麟州景儉貶溱州味道貶集州元方貶鄜州刺史
　初明堂既成太后命僧懷義作夾紵大像其小指中
猶容數十人於明堂北構天堂以貯之堂始構為風所
摧更構之日役萬人采木江嶺數年之間所費以萬億
計府藏為之耗竭懷義用財如糞土太后一聽之無所
問每作無遮㑹用錢萬緍士女雲集又散錢十車使之