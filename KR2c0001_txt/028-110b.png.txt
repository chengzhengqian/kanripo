復更分晚年病風一手攣縮諸部離心酋長莫賀達干
都摩度兩部最彊其部落又分為黄姓黒姓互相乖阻
於是莫賀達干勒兵夜襲蘓祿殺之都摩度初與莫賀
達干連謀既而復與之異立蘇祿之子骨啜為吐火仙
可汗以収其餘衆與莫賀達干相攻莫賀達干遣使告
磧西節度使葢嘉運上命嘉運招集突騎施抜汗那以
西諸國吐火仙與都摩度據碎葉城黒姓可汗爾微特
勒據怛邏斯城相與連兵以拒唐