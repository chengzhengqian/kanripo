右曰色動即殺之堅至神色自若乃止内史上大夫鄭
譯與堅少同學竒堅相表傾心相結堅既為帝所忌情
不自安嘗在永巷私於譯曰乆願出藩公所悉也願少
留意譯曰以公徳望天下歸心欲求多福豈敢忘也謹
即言之天元將遣譯入冦譯請元帥天元曰卿意如何
對曰若定江東自非懿戚重臣無以鎮撫可令隨公行
且為壽陽總管以督軍事天元從之己丑以堅為揚州
總管使譯發兵㑹壽陽將行㑹堅暴有足疾不果行甲