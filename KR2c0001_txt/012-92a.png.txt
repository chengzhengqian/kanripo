既殺王延等大失衆望又以胡冦益盛内不自安乃戎
服入見請討石勒且鎮集兖豫帝曰今胡虜侵逼郊畿
人無固志朝廷社稷倚賴於公豈可逺出以孤根本對
曰臣出幸而破賊則國威可振猶愈於坐待困窮也十
一月甲戍越帥甲士四萬向許昌留妃裴氏世子毗及
龍驤將軍李惲右衛將軍何倫守衛京師防察宫省以
潘滔為河南尹總留事越表以行臺自隨用太尉衍為
軍司朝賢素望悉為佐吏名將勁卒咸入其府於是宫