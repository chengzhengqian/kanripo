　　秦滅後涼
晉安帝隆安三年冬十二月涼王光疾甚立太子紹為
天王自號太上皇帝以太原公纂為太尉常山公𢎞為
司徒謂紹曰今國家多難三隣伺隙吾歿之後使纂統
六軍𢎞管朝政汝恭已無為委重二兄庻幾可濟若内
相猜忌則蕭牆之變旦夕至矣又謂纂𢎞曰永業才非
撥亂直以立嫡有常偶居元首今外有彊㓂人心未寧
汝兄弟輯睦則祚流萬世若内自相圖則禍不旋踵矣