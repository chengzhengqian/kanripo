二年貳師將軍之西也既過鹽水當道小國各城守不
肯給食攻之不能下下者得食不下者數日則去比至
郁成士至者不過數千皆饑罷攻郁成郁成大破之所
殺傷甚衆貳師將軍與李哆趙始成等計至郁成尚不
能舉况至其王都乎引兵而還至燉煌士不過什一二
使使上書言道逺多乏食且士卒不患戰而患饑人少
不足以拔宛願且罷兵益發而復徃天子聞之太怒使
使遮玉門曰軍有敢入者輙斬之貳師恐因留燉煌