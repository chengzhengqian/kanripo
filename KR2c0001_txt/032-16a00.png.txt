輔國乃諷僕射裴冕等使薦已上密謂蕭華曰輔國求
為宰相若公卿表來不得不與華出問冕曰初無此事
吾臂可斷宰相不可得華入言之上大悦輔國銜之
建子月戊戌冬至己亥上朝上皇於西内
寶應元年建辰月李輔國以求宰相不得怨蕭華庚午
以户部侍郎元載為京兆尹載詣輔國固辭輔國識其
意壬寅以司農卿陶鋭為京兆尹輔國言蕭華專權請
罷其相上不許輔國固請不已乃從之仍引元載代華