之福也書曰戎狄荒服言其来服荒忽亡常如使匈奴
後嗣卒有烏竄䑕伏闕于朝享不為畔臣萬世之長䇿
也天子采之下詔曰匈奴單于稱北藩朝正朔朕之不
德不能宏覆其以客禮待之令單于位在諸侯王上賛
謁稱臣而不名　荀悦論曰春秋之義王者無外欲一
于天下也戎狄道里遼逺人迹介絶故正朔不及禮教
不加非尊之也其埶然也詩云自彼氐羌莫敢不來王
故要荒之君必奉王貢若不貢職則有辭讓號令加焉