癸丑縊殺正徳景以儀同三司郭元建為尚書僕射北
道行臺總江北諸軍事鎮新秦封元羅等諸元十餘人
皆為王景愛永安侯確之勇常寘左右邵陵王綸潜遣
人呼之確曰景輕佻一夫力耳我欲手刃之正恨未得
其便卿還啟家王勿以確為念景與確遊鍾山引弓射
鳥因欲射景弦斷不發景覺而殺之　侯景以趙威方
為豫章太守江州刺史尋陽王大心遣軍拒之擒威方
繫州獄威方逃還建康　陸緝等競為暴掠呉人不附