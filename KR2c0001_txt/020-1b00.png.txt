無所委寄灋興頗知古今素見親待魯郡巢尚之人士
之末涉獵文史為上所知亦以為中書通事舍人凡選
授遷徙誅賞大處分上皆與灋興尚之參懷内外雜事
多委明寳三人權重當時而灋興明寳大納貨賄凡所
薦達言無不行天下輻凑門外成市家産並累千金
八年夏閏五月庚申上殂於玉燭殿是日太子即皇帝
位廢帝年十六大赦吏部尚書蔡興宗親奉璽綬太子
受之傲惰無戚容興宗出告人曰昔魯昭不哀叔孫知