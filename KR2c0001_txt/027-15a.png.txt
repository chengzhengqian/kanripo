且狠可一戰擒也公但列陳以待宻保為公破之讓不
得已勒兵將戰宻分兵千餘人伏於大海寺北林間須
陁素輕讓方陳而前讓與戰不利須陁乗之逐北十
餘里宻發伏掩之須陁兵敗宻與讓及徐世勣王伯當
合軍圍之須陁潰圍出左右不能盡出須陁躍馬復入
救之來往數四遂戰死所部兵晝夜號哭數日不止河
南郡縣為之喪氣鷹揚郎將河東賈務本為須陁之副
亦被傷帥餘衆五千餘人奔梁郡務本尋卒詔以光禄