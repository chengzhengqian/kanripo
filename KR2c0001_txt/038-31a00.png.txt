遂令友裕移兵擊時溥
二年春正月時溥遣兵攻宿州刺史郭言戰死　　二
月李克用引兵圍邢州王鎔遣牙將王藏海致書解之
克用怒斬藏海進兵擊鎔敗鎔兵於平山辛巳攻天長
鎮旬日不下鎔出兵三萬救之克用逆戰於叱日嶺下
大破之斬首萬餘級餘衆潰去河東軍無食脯其尸而
㗖之　時溥求救於朱瑾朱全忠遣其將霍存將騎兵
三千軍曹州以備之瑾將兵二萬救徐州存引兵赴之