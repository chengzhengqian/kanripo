十將董少玢等分兵攻諸柵其日少玢下馬鞍山拔路
口柵夏四月辛夘山河十將馬少良下嵖岈山擒淮西
將栁子野吳元濟以蔡人董昌齡為郾城令質其母楊
氏楊氏謂昌齡曰順死賢於逆生汝去逆而吾死乃孝
子也從逆而吾生是戮吾也㑹官軍圍青陵絶郾城歸
路郾城守將鄧懐金謀於昌齡昌齡勸之歸國懐金乃
請降於李光顔曰城人之父母妻子皆在蔡州請公來
攻城吾舉鋒求救兵至公逆擊之蔡兵必敗然後吾降