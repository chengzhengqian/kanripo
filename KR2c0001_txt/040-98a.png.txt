元城令呉瓊貴鄉令胡裝各帥白丁萬人于山下曳柴
揚塵鼔譟以助其勢梁兵自相騰藉棄甲山積死亡者
幾三萬人裝証之曾孫也是日兩軍所喪士卒各三之
二皆不能振晉王歸營聞周徳威父子皆死哭之慟曰
喪吾良將是吾罪也以其子幽州中軍兵馬使光輔為
嵐州刺史李嗣源與李從珂相失見晉軍撓敗不知王
所之或曰王已北度河矣嗣源遂乗冰北度將之相州
是日從珂從王奪山晩戰皆有功甲子晉王進攻濮陽