不畏憚憲以賤直請奪沁水公主園田主逼畏不敢計
後帝出過園指以問憲憲隂喝不得對後發覺帝大怒
召憲切責曰深思前過奪主田園時何用愈趙髙指鹿
為馬乆念使人驚怖昔永平中常令隂黨隂博鄧疊三
人更相糾察故諸馬戚莫敢犯法者今貴主尚見枉奪
何况小民哉國家棄憲如孤雛腐䑕耳憲大懼皇后為
毁服深謝良乆乃得觧使以田還主雖不䋲其罪然亦
不授以重任