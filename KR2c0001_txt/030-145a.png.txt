𤣥宗先天元年蒲州刺史蕭至忠自託於太平公主公
主引為刑部尚書華州長史蒋欽緒其妹夫也謂之曰
如子之才何憂不達勿為非分妄求至忠不應欽緒退
歎曰九代卿族一舉滅之可哀也哉至忠素有雅望嘗
自公主第門出遇宋璟璟曰非所望於蕭君也至忠笑
曰善乎宋生之言遽策馬而去　秋七月彗星出西方
經軒轅入太㣲至于大角　太平公主使術者言於上
曰彗所以除舊布新又帝座及心前星皆有變皇太子