二年春正月益州刺史司馬榮期擊譙眀子于白帝破
之　　秋九月劉裕聞譙縱反遣龍驤将軍毛脩之将
兵與司馬榮期文處茂時延祖共討之脩之至宕渠榮
期為其參軍楊承祖所殺承祖自稱巴州刺史脩之退
還白帝
三年秋八月毛脩之與漢嘉太守馮遷合兵擊楊承祖
斬之脩之欲進討譙縱益州刺史鮑陋不可脩之上表
言人之所以重生實有生理可保臣之情地生塗已竭