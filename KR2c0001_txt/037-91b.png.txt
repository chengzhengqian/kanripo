馬使畢師鐸将百騎屯髙郵時吕用之用事宿将多為
所誅師鐸自以黄巢降将常自危師鐸有美妾用之欲
見之師鐸不許用之因師鐸出竊往見之師鐸慙怒出
其妾由是有隙師鐸将如髙郵用之待之加厚師鐸益
疑懼謂禍在旦夕師鐸子娶髙郵鎮遏使張神劒女師
鐸宻與之謀神劒以為無是事神劒名雄人以其善用
劒故謂之神劒時府中藉藉亦以為師鐸且受誅其母
使人語之曰設有是事汝自努力前去勿以老母弱子