長安士庶乆䧟賊庭若小有震驚非弔民伐罪之意晟
與公等室家相見非晩五日内無得通家信命京兆尹
李齊運等安慰居人晟大将髙明曜取賊妓尚可孤軍
士擅取賊馬晟皆斬之軍中股栗公私安堵秋毫無犯
遠坊有經宿乃知官軍入城者是日渾瑊戴休顔韓逰
瓌亦克咸陽敗賊三千餘衆聞泚西走分兵邀之己亥
晟使京西兵馬使孟涉屯白華門尚可孤屯望仙門駱
元光屯章敬等晟以牙前三千人屯安國寺以鎮京城