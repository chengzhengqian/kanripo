海西公太和三年以仇池公楊世為秦州刺史世弟統
為武都太守世亦稱臣於秦秦以世為南秦州刺史
五年仇池公楊世卒子纂立始與秦絶叔父武都太守
統與之爭國起兵相攻
簡文帝咸安元年春三月秦西縣侯雅楊安王統徐成
及羽林左監朱肜揚武將軍姚萇帥步騎七萬伐仇池
公楊纂　　夏四月秦兵至鷲峽楊纂帥衆五萬拒之
梁州刺史𢎞農楊亮遣督護郭寳卜靖帥千餘騎助纂