時建成元吉尚在河東故淵遷延未發劉文静謂裴寂
曰先發制人後發制於人何不早勸唐公舉兵而推遷
不已且公為宫監而以宫人侍客公死可爾何誤唐公
也寂甚懼屢趣淵起兵淵乃使文静詐為敕書發太原
西河鴈門馬邑民年二十已上五十已下悉為兵期嵗
暮集涿郡撃高麗由是人情忷忷思亂者益衆及劉武周
據汾陽宫世民言於淵曰大人為留守而盜賊竊據離
宫不早建大計禍今至矣淵乃集將佐謂之曰武周據