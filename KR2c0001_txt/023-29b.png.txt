乃涉洛軍於許原西泰至渭南徵諸州兵皆未㑹欲進
撃歡諸將以衆寡不敵請待歡更西以觀其勢泰曰歡
若至長安則人情大擾今及其逺來新至可撃也即造
浮橋於渭令軍士齎三日糧輕騎度渭輜重自渭南夾
渭而西　冬十月壬辰泰至沙苑距東魏軍六十里諸
將皆懼宇文深獨賀泰問其故對曰歡鎮撫河北甚得
衆心以此自守未易可圖今懸師渡河非衆所欲獨歡
恥失竇泰愎諫而來所謂忿兵可一戰擒也事理昭然