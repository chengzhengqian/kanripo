長又言陛下臨朝嘗以至公為言退而行之未免私僻
或畏人知横加威怒欲葢彌彰竞有何益徴宅無堂上
命輟小殿之材以構之五日而成仍賜以素屏風素褥
几杖等以遂其所尚徴上表謝上手詔稱處卿至此葢
為黎元與國家豈為一人何事過謝　　冬十一月壬
申上曰朕為兆民之主皆欲使之富貴若教以禮義使
之少敬長婦敬夫則皆貴矣輕徭薄斂使之皆治生業
則皆富矣若家給人足朕雖不聽管絃樂在其中矣