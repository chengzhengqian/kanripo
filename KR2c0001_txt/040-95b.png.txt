留後癸丑又以為平盧節度使兼行營馬步副指揮使
以賞之晉王聞彦章死喜曰彼將帥自相魚肉亡無日
矣賀瓌殘虐失士卒心我若引軍直指其國都彼安得
堅壁不動幸而一與之戰蔑不勝矣王欲自將萬騎直
趣大梁周徳威曰梁人雖屠上將其軍尚全輕行徼利
未見其福不從戊午下令軍中老弱悉歸魏州起師趨
汴庚申毁營而進衆號十萬　賀瓌聞晉王已西亦棄
營而踵之晉王發魏博白丁三萬從軍以供營柵之役