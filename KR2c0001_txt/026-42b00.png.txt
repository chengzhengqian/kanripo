載内外百司供奉之物共用挽船士八萬餘人其挽漾
彩以上者九千餘人謂之殿脚皆以錦綵為袍又有平
乘青龍艨艟艚八櫂艇舸等數千艘並十二衛兵乘
之并載兵器帳幕兵士自引不給夫舳艫相接二百餘
里照曜川陸騎兵翊兩岸而行旌旗蔽野所過州縣五
百里内皆令獻食多者一州至百轝極水陸珍奇後宫
厭飫將發之際多棄埋之
二年春正月辛酉東京成進將作大匠宇文愷位開府