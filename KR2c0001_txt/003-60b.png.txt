行四五日抵大澤葭葦中虜從上風縱火陵亦令軍中
縱火以自救南行至山下單于在南山上使其子将騎
擊陵陵軍步鬬樹木間復殺數千人因發連弩射單于
單于下走是日捕得虜言單于曰此漢精兵擊之不能
下日夜引吾南近塞得毋有伏兵乎諸當戸君長皆言
單于自将數萬騎擊漢數千人不能滅後無以復使邊
臣令漢益輕匈奴復力戰山谷間尚四五十里得平地
不能破乃還是時陵軍益急匈奴騎多戰一日數十合