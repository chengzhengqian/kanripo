檦為邵州刺史鎭捍東境二十餘年數與齊戰未嘗不
㨗由是輕之既出軹關獨引兵深入又不設備甲辰齊
大尉婁叡將兵奄至大破檦軍檦遂降齊權景宣圍懸
瓠十二月齊豫州道行臺豫州刺史太原王士良永州
刺史蕭世怡並以城降之景宣使開府郭彦守豫州謝
徹守永州送士良世怡及降卒千人於長安周人為土
山地道以攻洛陽三旬不克晉公䕶命諸將塹斷河陽
路遏齊救兵然後同攻洛陽諸將以為齊兵必不敢出