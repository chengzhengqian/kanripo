穎前叩頭流血曰雲為孟玖所怨逺近莫不聞今果見
殺竊為明公惜之僚屬隨克入者數十人流涕固請穎
惻然有宥雲之色孟玖扶穎入催令殺雲耽夷機三族
獄吏考掠孫拯數百兩踝骨見終言機寃吏知拯義烈
謂拯曰二陸之枉誰不知之君可不愛身乎拯仰天歎
曰陸君兄弟世之奇士吾蒙知愛今既不能救其死忍
復從而誣之乎玖等知拯不可屈乃令獄吏詐為拯辭
穎既殺機意常悔之及見拯辭大喜謂玖等曰非卿之