兼二至而管萬機能勝之者鮮矣吕侯國之元耆志度
經逺甫以十思戒之而便以示劣見拒此元遜之䟽機
神不俱者也若因十思之義廣諮當世之務聞善速於
雷動從諌急於風移豈得隕首殿堂死於凶䜿之刃世
人竒其英辯造次可觀而哂吕侯無對為陋不思安危
終始之慮是樂春藻之繁華而忘秋實之甘口也昔魏
人伐蜀蜀人禦之精嚴垂發而費禕方與來敏對棊意
無厭倦敏以為必能辦賊言其明略内定貎無憂色也