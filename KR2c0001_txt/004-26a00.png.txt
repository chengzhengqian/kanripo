鄉使福說得行則國無裂土出爵之費臣無逆亂誅滅
之敗往事既已而福獨不蒙其功唯陛下察之貴徙薪
曲突之䇿使居焦髪灼爛之右上乃賜福帛十匹後以
為郎帝初立謁見髙廟大将軍光驂乘上内嚴憚之若
有芒刺在背後車騎将軍張安世代光驂乘天子從容
肆體甚安近焉及光身死而宗族竟誅故俗傳霍氏之
禍萌於驂乘後十二嵗霍后復徙雲林館乃自殺
班固賛曰霍光受襁褓之託任漢室之寄匡國家安社稷