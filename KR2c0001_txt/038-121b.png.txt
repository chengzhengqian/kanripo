後梁太祖開平元年春三月唐昭宣帝禪位于梁是時
惟河東鳯翔淮南稱天祐西川稱天復年號餘皆禀梁
正朔稱臣奉貢蜀王與𢎞農王移檄諸道云欲與晉王
岐王㑹兵興復唐室卒無應者蜀王乃謀稱帝下教諭
統内吏民又遺晉王書云請各帝一方俟朱温既平乃
詔唐宗室立之退歸藩服晉王不許曰誓於此生靡敢
失節岐王治軍甚寛待士卒簡易有告部將苻昭反者
岐王直詣其家悉去左右熟寢經宿而還由是衆心悦