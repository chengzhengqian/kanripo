節制故進明不敢分兵非惟疾巡逺功名亦懼為叔冀
所襲也　戊辰上勞饗諸將遣攻長安謂郭子儀曰事
之濟否在此行也對曰此行不捷臣必死之　辛未御
史大夫崔光逺破賊於駱谷光逺行軍司馬王伯倫判
官李椿將二千人攻中渭橋殺賊守橋者千人乘勝至
苑門賊有先屯武功者聞之犇歸遇於苑北合戰殺伯
倫擒椿送洛陽然自是賊不復屯武功矣賊屢攻上黨
常為節度使程千里所敗蔡希徳復引兵圍上黨　九