餉不足者息矣稱疾卧家者起矣先求遷職者黙矣賊
别帥洪師簡許㑹能帥所部降式曰汝降是也當立效
以自異使帥其徒為前鋒與賊戰有功乃奏以官先是
賊諜入越州軍吏匿而飲食之文武將吏徃徃潛與賊
通求城破之日免死及全妻子或詐引賊將來降實窺
虚實城中密謀屏語賊皆知之式隂察之悉捕索斬之
刑將吏尤横猾者嚴門禁無驗者不得出入警夜周密
賊始不知我所為矣式命諸縣開倉廪以賑貧乏或曰