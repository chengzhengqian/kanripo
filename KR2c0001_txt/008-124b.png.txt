鐵為門斥去左右男人七嵗以上不得入門専與姬妾
居其文簿書記皆汲而上之令婦人習為大聲使聞數百
步以傳宣教令踈逺賓客無所親信謀臣猛將稍稍乖
散自此之後希復攻戰或問其故瓚曰我昔驅畔胡於塞
表掃黄巾于孟津當此之時謂天下指麾可定至于今
日兵革方始觀此非我所決不如休兵力耕以救凶年
兵灋百樓不攻今吾諸營樓樐數十重積穀三百萬斛
食盡此穀足以待天下之事矣