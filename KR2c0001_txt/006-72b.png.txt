服官成帝御浣衣哀帝去樂府然而侈費不息至於衰
亂者百姓從行不從言也夫改政移風必有其夲傳曰
吴王好劒客百姓多創瘢楚王好細腰宫中多餓死長
安語曰城中好髙結四方髙一尺城中好廣眉四方且
半額城中好大䄂四方全匹帛斯言如戯有切事實前
下制度未幾後稍不行雖或吏不奉法良由慢起京師
今陛下素簡所安發自聖性試令斯事一竟則四海誦
德聲薫天地神明可通况於行令乎太后深納之