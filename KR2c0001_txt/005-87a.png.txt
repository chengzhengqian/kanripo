里卧不出户卒於家哀平之際沛國陳咸以律令為尚
書莽輔政多改漢制咸心非之及何武鮑宣死咸歎曰
易稱見幾而作不俟終日吾可以逝矣即乞骸骨去職
及莽篡位召咸為掌冦大夫咸謝病不肯應時三子參
豐欽皆在位咸悉令解官歸鄉里閉門不出入猶用漢
家祖臘人問其故咸曰我先人豈知王氏臘乎悉收斂
其家律令書文壁藏之又齊栗融北海禽慶蘇章山陽
曹竟皆儒生去官不仕於莽