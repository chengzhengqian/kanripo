能執法朕復何憂胄前後犯顔執法言如涌泉上皆從
之天下無寃獄　上令封徳彛舉賢乆無所舉上詰之
對曰非不盡心但於今未有竒才耳上曰君子用人如
器各取所長古之致治者豈借才於異代乎正患已不
能知安可誣一世之人徳彛慙而退御史大夫杜淹奏
諸司文案恐有稽失請令御史就司檢校上以問封徳
彛對曰設官分職各有所司果有愆違御史自應糾舉
若徧厯諸司搜擿疵纇大為煩碎淹黙然上問淹何故