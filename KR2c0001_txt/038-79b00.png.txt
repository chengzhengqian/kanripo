上下樓上行纔及夀春殿李彦弼已於御院縱火是日
冬至上獨坐思政殿翹一足一足蹋䦨干庭無羣臣旁
無侍者頃之不得已與皇后妃嬪諸王百餘人皆上馬
慟哭聲不絶出門回顧禁中火已赫然是夕宿鄠縣朱
全忠遣司馬鄴入華州謂韓建曰公不早知過自歸又
煩此軍少留城下矣是日全忠自故市引兵南度渭韓
建遣節度副使李巨川請降獻銀三萬兩助軍全忠乃
西南趣赤水癸丑李茂貞迎車駕於田家磑上下馬慰