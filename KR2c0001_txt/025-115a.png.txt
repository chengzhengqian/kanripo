尚爾我死後當魚肉汝乎每思東宫竟無正嫡至尊千
秋萬歲之後遣汝等兄弟向阿雲兒前再拜問訊此是
幾許苦痛耶廣又拜嗚咽不能止后亦悲不自勝自是
后決意欲廢勇立廣矣廣與安相總管宇文述素善欲
述近已奏為壽州刺史廣尤親任總管司馬張衡衡為
廣畫奪宗之䇿廣問計於述述曰皇太子失愛已乆令
徳不聞於天下大王仁孝著稱才能蓋世數經將領頻
有大功主上之與内宫咸所鍾愛四海之望實歸大王