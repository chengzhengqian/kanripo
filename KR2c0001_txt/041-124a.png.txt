幽州兵由飛狐出契丹軍後耀州防禦使潘環糺合西
路戍兵由晉綘兩乳嶺出慈隰共救晉安寨契丹主移
帳於柳林遊騎過石會闗不見唐兵丁未唐主下詔親
征雍王重美曰陛下目疾未平不可逺涉風沙臣雖童
稚願代陛下北行帝意本不欲行聞之頗悦張延朗劉
延皓及宣徽南院使劉延朗皆勸帝行帝不得已戊申
發洛陽謂盧文紀曰朕雅聞卿有相業故排衆議首用
卿今禍難如此卿嘉謀皆安在乎文紀但拜謝不能對