恤國家今決遣曇朗棄之冦庭齊人無信謂我微弱必
當背盟齊寇若來諸君須為孤力鬭也乃以曇朗及永
嘉王莊丹陽尹王冲之子珉為質與齊人盟於城外將
士恣其南北辛酉霸先陳兵石頭南門送齊人歸北徐
嗣徽任約皆犇齊收齊馬仗船米不可勝計齊主誅柳
達摩壬戌齊和州長史烏丸逺自南州犇還厯陽江寜
令陳嗣黄門侍郎曹朗據姑孰反霸先命侯安都等討
平之霸先恐陳曇朗亡竄自帥步騎至京口迎之