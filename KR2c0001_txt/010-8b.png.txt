置魏先與吴戰兵勢一交不得卒解非䇿之上也羣臣
諫者甚衆漢主皆不聴廣漢處士秦宓陳天時必無利
坐下獄幽閉然後貸出初車騎將軍張飛雄壯威猛亞
於闗羽羽善待卒伍而驕於士大夫飛愛禮君子而不
恤軍人漢主常戒飛曰卿刑殺既過差又日鞭檛健兒
而令在左右此取禍之道也飛猶不悛漢主將伐孫權
飛當率兵萬人自閬中㑹江州臨發其帳下將張達范
彊殺飛以其首順流犇孫權漢主聞飛營都督有表曰