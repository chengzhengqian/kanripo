至襃中漢王遣良歸韓良因說漢王燒絶所過棧道以
備諸侯盜兵且示項羽無東意　六月田榮殺齊王市
自立為齊王　初淮隂人韓信家貧無行不能推擇為
吏及項梁渡淮信杖劒從之居麾下無所知名項梁敗
又屬項羽羽以為郎中數以䇿干羽羽不用漢王入蜀
信亡楚歸漢信數與蕭何語何竒之漢王至南鄭諸
將及士卒皆歌謳思東歸多道亡者信度何等已數言
王王不我用即亡去何聞信亡不及以聞自追之人有