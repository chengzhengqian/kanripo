善以拒之克用乃還兵自陜河中度河而東　三月
朱全忠擊黄巢瓦子塞㧞之巢將陜人李唐賔楚丘王
䖍裕降于全忠　黄巢圍陳州幾三百日趙犨兄弟與之
大小數百戰雖兵食將盡而衆心益固李克用㑹許汴
徐兖之軍于陳州時尚讓屯太康夏四月癸巳諸軍進
㧞太康黄思鄴屯西華諸軍復攻之思鄴走黄巢聞之
懼退軍故陽里陳州圍始解朱全忠聞巢將至引軍還
大梁五月癸亥大雨平地三尺黄巢營為水所漂且聞