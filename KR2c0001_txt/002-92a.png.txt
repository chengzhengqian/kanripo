建也天子聞君王王南越不助天下誅暴逆將相欲移
兵而誅王天子憐百姓新勞苦故且休之遣臣授君王
印剖符通使君王宜郊迎北面稱臣乃欲以新造未集
之越屈彊於此漢誠聞之掘燒王先人冡夷滅宗族使
一偏將將十萬衆臨越則越殺王降漢如反復手耳於
是尉佗乃蹶然起坐謝陸生曰居蠻夷中久殊失禮義
因問陸生曰我孰與蕭何曹參韓信賢陸生曰王似賢
也復曰我孰與皇帝賢陸生曰皇帝繼五帝三皇之業