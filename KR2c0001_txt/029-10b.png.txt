心雖無私亦有可責上令彦慱讓徴且曰自今冝存形
迹它日徴入見言於上曰臣聞君臣同體冝相與盡誠
若上下但存形迹則國之興䘮尚未可知臣不敢奉詔
上瞿然曰吾已悔之徴再拜曰臣幸得奉事陛下願使
臣為良臣勿為忠臣上曰忠良有以異乎對曰稷契臯
陶君臣協心俱享尊榮所謂良臣龍逄比干面折廷爭
身誅國亡所謂忠臣上悦賜絹五百匹上神采英毅羣
臣進見者皆失舉措上知之毎見人奏事必假以辭色