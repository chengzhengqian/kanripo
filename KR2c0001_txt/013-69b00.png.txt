復致牋於崧求討丹水賊以自效崧許之陶侃遺崧書
曰杜曽凶狡所謂鴟梟食母之物此人不死州土未寧
足下當識吾言崧以宛中兵少藉曽為外援不從曽復
帥流亡二千餘人圍襄陽數日不克而還　王敦嬖人
呉興錢鳳疾陶侃之功屢毁之侃將還江陵欲詣敦自
陳朱伺及安定皇甫方囬諌曰公入必不出侃不從旣
至敦留侃不遣左轉廣州刺史以其從弟丞相軍諮祭
酒廙為荆州刺史荆州將吏鄭攀馬雋等詣敦上書留