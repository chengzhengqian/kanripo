大軍在近團柏雖有鐵障可衝䧟况敵騎乎懿以白唐
主唐主曰龍敏之志極壯用之晚矣　晉安寨被圍數
月髙行周苻彦卿數引騎兵出戰衆寡不敵皆無功芻
糧俱竭削柹淘糞以飼馬馬相㗖尾鬛皆秃死則將士
分食之援兵竟不至張敬逹性剛時謂之張生鐵楊光
逺安審琦勸敬逹降於契丹敬逹曰吾受明宗及今上
厚恩為元帥而敗軍其罪已大况降敵乎今援兵旦暮
至且當俟之必若力盡勢窮則諸軍斬我首攜之出降