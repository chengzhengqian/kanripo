二十八年秦攻趙拔新垣曲陽
二十九年秦司馬錯擊魏河内魏獻安邑以和秦出其
人歸之魏　秦敗韓師于夏山
三十年秦王㑹楚王于宛㑹趙王于中陽秦䝉武擊齊
拔九城燕昭王與樂毅謀伐齊樂毅曰齊霸國之餘業
也地大人衆未易獨攻也王必欲伐之莫如約趙及楚
魏於是使樂毅約趙别使使者連楚魏且令趙嚪秦以
伐齊之利諸侯惡齊王之驕暴皆爭合謀與燕伐齊