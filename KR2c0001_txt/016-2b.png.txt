恢江海之量有以慰結其心以立覆簣之基成九仭之功
奈何以一怒捐之愚竊為大王不取也垂恱從之　燕故
太史黄泓嘆曰燕必中興其在呉王乎恨吾老不及見耳
汲郡趙秋曰天道在燕而秦滅之不及十五年秦必復為
燕有慕容桓之子鳳年十一隂有復讎之心鮮卑丁零有
氣幹者皆傾身與之交結權翼見而謂之曰兒方以才望
自顯勿效爾父不識天命鳳厲色曰先王欲建忠而不遂
此乃人臣之節君侯之言豈奨勸将來之義乎翼改容謝