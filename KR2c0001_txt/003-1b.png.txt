臨牂柯江江廣百餘步足以行船南越以財物役屬夜
郎西至桐師然亦不能臣使也䝉乃上書説上曰南越
王黄屋左纛地東西萬餘里名為外臣實一州主也今
以長沙豫章徃水道多絶難行竊聞夜郎所有精兵可
得十餘萬浮船牂柯江出其不意此制越一竒也誠以
漢之彊巴蜀之饒通夜郎道為置吏甚易上許之乃拜
䝉為中郎將將千人食重萬餘人從巴蜀筰關入遂見
夜郎侯多同䝉厚賜喻以威徳約為置吏使其子為令