晉國長公主上夀畢辭歸晉陽帝醉曰何不且留遽歸
欲與石郎反邪石敬瑭聞之益懼　　三月石敬瑭盡
收其貨之在洛陽及諸道者歸晉陽託言以助軍費人
皆知其有異志唐主夜與近臣從容語曰石郎於朕至
親無可疑者但流言不息萬一失歡何以解之皆不對
端明殿學士給事中李崧退謂同僚吕𤦺曰吾輩受恩
深厚豈得自同衆人一槩觀望邪計將安出琦曰河東
若有異謀必結契丹為援契丹母以贊華在中國屢求