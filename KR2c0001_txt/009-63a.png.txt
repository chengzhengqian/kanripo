成於下其忠厚清修之士豈唯取重於搢紳亦見慕於
衆庶愚鄙汚穢之人豈惟不容於朝廷亦見棄於鄉里
自三代既亡風化之美未有若東漢之盛者也及孝和
以降貴戚擅權嬖倖用事賞伐無章賄賂公行賢愚渾
殽是非顛倒可謂亂矣然猶緜緜不至於亡者上則有公
卿大夫袁安楊震李固杜喬陳蕃李膺之徒面引廷爭
用公義以扶其危下則有布衣之士符融郭泰范滂許
邵之流立私論以救其敗是以政治雖濁而風俗不衰