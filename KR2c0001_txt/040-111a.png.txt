城下丙午夜城中將李再豐為内應宻投縋以納晉兵
比明畢登執處瑾兄弟家人及其黨高濛李翥齊儉送
行臺趙人皆請而食之磔張文禮尸於市趙王故侍者
得趙王遺骸於灰燼中晉王命祭而葬之以趙將符習
為成徳節度使烏震為趙州刺史趙仁貞為深州刺史
李再豐為冀州刺史震信都人也符習不敢當成徳辭
曰故使無後而未葬習當斬衰以葬之俟禮畢聽命既
葬即詣行臺趙人請晉王兼領成徳節度使従之晉王