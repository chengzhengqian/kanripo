王行瑜以精甲五千守龍泉寨李克用攻之李茂貞
以兵五千救之營於鎮西李罕之撃鳯翔兵走之十一
月丁巳㧞龍泉寨行瑜走入邠州遣使請降於李克用
李克用引兵逼邠州王行瑜登城號哭謂克用曰行瑜
無罪迫脇乗輿皆李茂貞及李繼鵬所為請移兵問鳯
翔行瑜願束身歸朝克用曰王尚父何恭之甚僕受詔
討三賊臣公預其一束身歸朝非僕所得專也丁夘行
瑜挈族棄城走克用入邠州封府庫撫居人命指揮使