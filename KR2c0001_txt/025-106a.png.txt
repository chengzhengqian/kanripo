己巳陳叔寶與其王公百司發建康詣長安大小在路
五百里纍纍不絶帝命權分長安士民宅以俟之内外
脩整遣使迎勞陳人至者如歸夏四月辛亥帝幸驪山
親勞旋師乙巳諸軍凱入獻俘於太廟陳叔寶及諸王
侯將相并乗輿服御天文圖籍等以次行列仍以鐵騎
圍之從晉王廣秦王俊入列于殿庭拜廣為太尉賜輅
車乗馬衮冕之服𤣥圭白璧丙午帝坐廣陽門觀引陳
叔寶於前及太子諸王二十八人司空司馬消難以下