副總管振武節度使李存進亦造浮梁于徳勝或曰浮
梁須竹笮鐵牛石囷我皆無之何以能成存進不聽以
葦笮維巨艦繋于土山巨木踰月而成人服其智
冬十月晉王如魏州發徒數萬廣徳勝北城日與梁人
爭大小百餘戰互有勝負左射軍使石敬瑭與梁人戰
于河壖梁人撃敬瑭㫁其馬甲横衝兵馬使劉知逺以
所乗馬授之自乗㫁甲者徐行為殿梁人疑有伏不敢
迫俱得免敬瑭以是親愛之敬瑭知逺其先皆沙陀人