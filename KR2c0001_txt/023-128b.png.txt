王繹以為秦州刺史使將兵東下與約遇於武昌繹以
廬陵王應為江州刺史以文盛為長史行府州事督諸
將拒之應續之子也邵陵王綸引齊兵未至移營馬柵
距西陽八十里任約聞之遣儀同叱羅子通等將鐵騎二
百襲之綸不為備策馬亡走時湘東王繹亦與齊連和
故齊人觀望不助綸定州刺史田祖龍迎綸綸以祖龍
為繹所厚懼為所執復歸齊昌行至汝南魏所署汝南
城主李素綸之故吏也開城納之任約遂據西陽武昌