貴州山河之固孰若崤函民物之饒孰若秦雍杜洪張
琚因趙氏成資兵彊財富有囊括闗中席卷四海之志
先帝戎旗西指冰消雲散旬月之間不覺易主主上若
以貴州不服赫然奮怒控弦百萬鼓行而西未知貴州
將何以待之瓘笑曰兹事當決之於王非身所了負殊
曰涼王雖英睿夙成然年在幼沖君居伊霍之任國家安
危繋君一舉耳瓘懼乃以𤣥靚之命遣使稱藩於秦秦
因𤣥靚所稱官爵而授之