大夏東南可數千里其俗土著與大夏同以騫度之大
夏去漢萬二千里居漢西南今身毒國又居大夏東南
數千里有蜀物此其去蜀不逺矣今使大夏從羌中險
羌人惡之少北則為匈奴所得從蜀宜徑又無㓂天子
既聞大宛及大夏安息之屬皆大國多竒物土著頗與
中國同業而兵弱貴漢財物其北有大月氏康居之屬
兵彊可以賂遺設利朝也誠得而以義屬之則廣地萬
里重九譯致殊俗威徳徧於四海欣然以騫言為然