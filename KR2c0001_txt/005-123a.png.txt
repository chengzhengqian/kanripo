曽聞之隂敕諸部不得應調呉漢將二十騎先馳
至無終曽出迎於路漢即収曽斬之耿弇到上谷
亦収韋順蔡充斬之北州震駭於是悉發其兵秋
蕭王擊銅馬於鄡呉漢將突騎來㑹清陽士馬甚
盛漢悉上兵簿於幕府請所付與不敢自私王益
重之王以偏將軍沛國朱浮為大將軍幽州牧使
治薊城銅馬食盡夜遁蕭王追擊於舘陶大破之
受降未盡而髙湖重連從東南來與銅馬餘衆合