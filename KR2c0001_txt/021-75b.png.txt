二年春三月蕭寳寅伏於魏闕之下請兵伐梁雖暴風
大雨終不蹔移㑹陳伯之降魏亦請兵自效魏主乃引
八坐門下入定議夏四月癸未朔以寳寅為都督東陽
等三州諸軍事鎮東將軍揚州刺史丹陽公齊王禮賜
甚厚配兵一萬令屯東城以伯之為都督淮南諸軍事
平南將軍江州刺史屯陽石俟秋冬大舉寳寅明當拜
命其夜慟哭至晨魏人又聴寳寅募四方壯勇得數千
人以顔文智華文榮等六人皆為將軍軍主寳寅志性