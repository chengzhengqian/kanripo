入數四旁若無人所殺傷數百及日中燕兵大敗俘斬
五萬餘人乘勝追擊所殺及降者又十萬餘人評單騎
走還鄴　崔鴻曰鄧羌請郡將以橈法徇私也勒兵欲
攻王猛無上也臨戰豫求司隸邀君也有此三者罪孰
大焉猛能容其所短收其所長若馴猛虎馭悍馬以成
大功詩云采葑采菲無以下體猛之謂矣　秦兵長驅
而東丁夘圍鄴猛上疏稱臣以甲子之日大殱醜類順
陛下仁愛之志使六州士庶不覺易主自非守迷違命