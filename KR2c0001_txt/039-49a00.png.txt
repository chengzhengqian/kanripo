出繼鵬伺之於啓聖門外以笏擊之仆地檻車送軍前
市人爭持瓦礫擊之文傑善術數自云過三日則無患
部送者聞之倍道兼行二日而至士卒見之踴躍臠食
之閩主亟遣赦之不及初文傑以古制檻車疎闊更為
之形如木匱攢以鐵鋩内向動輙觸之車成文傑首自
入焉并誅盛韜蔣延徽攻建州垂克徐知誥以延徽吳
太祖之壻與臨川王濛素善恐其克建州奉濛以圖興
復遣使召之延徽亦聞閩兵及吳越兵將至引兵歸閩