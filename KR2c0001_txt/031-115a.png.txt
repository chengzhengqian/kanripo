城中食盡議棄城東走張巡許逺謀以為睢陽江淮之
保障若棄之去賊必乘勝長驅是無江淮也且我衆饑
羸走必不逺古者戰國諸侯尚相救恤况密邇羣帥乎
不如堅守以待之茶紙既盡遂食馬馬盡羅雀掘鼠雀
鼠又盡巡出愛妾殺以食士逺亦殺其奴然後括城中
婦人食之既盡繼以男子老弱人知必死莫有叛者所
餘纔四百人癸丑賊登城將士病不能戰巡西向再拜
曰臣力竭矣不能全城生既無以報陛下死當為厲鬼