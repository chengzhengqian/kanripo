所病方在爵輕設法貴之猶恐不重若又自棄将何勸
人夫誘人之方惟名與利名近虚而扵教為重利近實
而扵徳為輕専實利而不濟之以虚則耗匱而物力不
給専虚名而不副之以實則誕謾而人情不趨故國家
命秩之制有職事官有散官有勲官有爵號然掌務而
授俸者唯繫職事之一官此所謂施實利而寓虚名者
也其勲散爵號三者所繫大抵止扵服色資䕃而已此
所謂假虚名以佐實利者也今之員外試官頗同勲散