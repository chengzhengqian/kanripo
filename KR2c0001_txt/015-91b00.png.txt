無窮之福恪曰公醉邪何言之悖也吾與公受先帝遣
詔云何而遽有此議根愧謝而退恪以告吳王垂垂勸
恪誅之恪曰今新遭大喪二鄰觀釁而宰輔自相誅夷
恐乖逺近之望且可忍之祕書監皇甫真言於恪曰根
本庸豎過䝉先帝厚恩引參顧命而小人無識自國哀
已來驕狠日甚將成禍亂明公今日居周公之地當為
社稷深謀早為之所恪不聽根又言於可足渾氏及燕
主暐曰太宰太傅將謀不臣請帥禁兵以誅之可足