事叚疾陸眷及遼五世皆見尊禮遼數與皝相攻裕諌
曰親仁善隣國之寶也況慕容氏與我世㛰迭為甥舅
皝有才徳而我與之構怨戰無虚月百姓彫弊利不補
害臣恐社稷之憂將由此始願兩追前失通好如初以
安國息民遼不従出裕為北平相　叚遼數侵趙邊燕
王皝遣揚烈將軍宋回稱藩於趙乞師以討遼自請盡
帥國中之衆以㑹之并以其弟寧逺將軍汗為質趙王
虎大悦厚加慰答辭其質遣還密期以明年