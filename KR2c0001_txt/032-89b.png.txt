願陛下勿以二臣功大而忌之二臣勿以位高而自疑
則天下永無事矣上曰朕始聞卿言聳然不知所謂及
聴卿剖析乃知社稷之至計也朕謹當書紳二大臣亦
當共保之晟燧皆起泣謝　時關東防秋兵大集國用
不充上問李泌以復府兵之策對曰今歳徵關東卒戍
京西者十七萬人計歳食粟二百四萬斛今粟斗直錢
百五十為錢三百六萬緍國家比遭饑亂經費不充就
使有錢亦無粟可糴未暇議復府兵也上曰然將奈何