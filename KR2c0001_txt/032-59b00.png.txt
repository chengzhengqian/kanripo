使王童之謀作亂期以辛酉旦警嚴而發前夕有告之
者秀實陽召掌漏者怒之以其失節令每更來白趣延
之數刻遂四更而曙童之不果發秀實欲討之而辭迹
未露恐軍中疑其寃告者又云今夕欲焚馬坊草因救
火謀作亂中夕火果發秀實命軍中行者皆止坐者勿
起各整部伍嚴守要害童之白請救火不許及旦捕童
之及其黨八人皆斬之下令曰後徙者族流言者刑遂
徙於涇　癸亥西川破吐蕃萬餘衆