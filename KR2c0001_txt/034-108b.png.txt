諭其衆遵河北舊事衆悅擁憲誠還魏奉為留後戊申
魏州奏布自殺己酉以憲誠為魏愽節度使憲誠雖喜
得旄鉞外奉朝廷然内實與幽鎮連結　庚戌以徳州
刺史王日簡為横海節度使日簡乃成徳牙將也壬子
貶杜叔良為歸州刺史王庭湊圍牛元翼扵深州官軍
三面救之皆以乏糧不能進雖李光顔亦閉壁自守而
已軍士自采薪芻日給不過陳米一勺深州圍益急朝
廷不得已二月甲子以庭湊為成徳節度使軍中将士