由是有寵拜為直指繡衣使者使督察貴戚近臣踰侈
者充舉劾無所避上以為忠直所言皆中意嘗從上甘
泉逢太子家使乗車馬行馳道中充以屬吏太子聞之
使人謝充曰非愛車馬誠不欲令上聞之以教敇亡素
者唯江君寬之充不聼遂白奏上曰人臣當如是矣大
見信用威震京師
征和元年夏上居建章宫見一男子帶劒入中龍華門
疑其異人命收之男子捐劒走逐之弗獲上怒斬門候