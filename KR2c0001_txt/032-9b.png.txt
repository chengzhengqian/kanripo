廣平建寧若有此心當深憾於臣而以臣為忠益相親
善陛下以此可察其心矣上乃泣下曰先生言是也既
往不咎朕不欲聞之泌曰臣所以言之者非咎既往乃
欲陛下慎將來耳昔天后有四子長曰太子𢎞天后方
圖稱制惡其聰明酖殺之立次子雍王賢賢内憂懼作
黃臺瓜辭冀以感悟天后天后不聴賢卒死於黔中其
辭曰種瓜黃臺下瓜熟子離離一摘使瓜好再摘使瓜
稀三摘猶為可四摘抱蔓歸今陛下已一摘矣慎無再