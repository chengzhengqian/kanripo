　史朝義圍李抱玉於澤州建巳月庚戌李抱玉破史
朝義兵於城下　甲寅上皇崩　史朝義自圍宋州數
月城中食盡將陷刺史李岑不知所為遂城果毅開封
劉昌曰倉中猶有麯數千斤請屑食之不過二十日李
太尉必救我城東南隅最危昌請守之李光弼至臨淮
諸將以朝義兵尚彊請南保揚州光弼曰朝廷倚我以
為安危我復退縮朝廷何望且吾出其不意賊安知吾
之衆寡遂徑取徐州使兖鄆節度使田神功進擊朝義