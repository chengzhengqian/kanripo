圖大舉此上策也衆皆曰善至渭濱遇潼闗敗卒誤與
之戰死傷甚衆已乃收餘卒擇渭水淺處乘馬涉度無
馬者涕泣而返太子自奉天北上比至新平通夜馳三
百餘里士卒器械失亡過半所存之衆不過數百新平
太守薛羽棄郡走太子斬之是日至安定太守徐㲄亦
走又斬之　辛丑上發扶風宿陳倉　太子至烏氏彭
原太守李遵出迎獻衣及糗糧至彭原募士得數百人
是日至平涼閲監牧馬得數萬匹又募士得五百餘人