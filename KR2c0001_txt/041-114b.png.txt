翰林學士李崧知制誥吕𤦺薛文遇翰林天文趙延乂
等更直于中興殿庭與語或至夜分時敬瑭二子為内
使曹太后則晉國長公主之母也敬瑭賂太后左右令
伺帝之密謀事無巨細皆知之敬瑭多於賓客前自稱
羸瘠不堪為帥冀朝廷不之忌時契丹屢侵北邊禁軍
多在幽并敬瑭與趙徳鈞求益兵運糧朝夕相繼甲申
詔借河東人有蓄積者菽粟乙酉詔鎮州輸絹五萬匹
於總管府糴軍糧率鎮冀人車千五百乗運糧於代州