千人乾祐至安邑安邑人開門納之半入閉門擊之盡
殪乾祐未入自白逕嶺亡去遂平河東上至鳯翔旬日
隴右河西安西西域之兵皆㑹江淮庸調亦至洋川漢
中上自散闗通表成都信使駱驛長安人聞車駕至從
賊中自拔而來者日夜不絶西師憩息既定李泌請遣
安西及西域之衆如前策竝塞東北自歸檀南取范陽
上曰今大衆已集庸調亦至當乘兵鋒擣其腹心而更
引兵東北數千里先取范陽不亦迂乎對曰今以此衆