道之大倫也茍或廢之亂莫大焉范質稱馮道厚徳稽
古宏才偉量雖朝代遷貿人無問言屹若巨山不可轉
也臣愚以為貞女不從二夫忠臣不事二君為女不貞
雖復華色之美織紝之巧不足賢矣為臣不忠雖復材
智之多治行之優不足貴矣何則大節已虧故也道之
為相厯五朝八姓若逆旅之視過客朝為仇敵暮為君
臣易面變辭曽無愧怍大節如此雖有小善庸足稱乎
或以為自唐室之亡羣雄力争帝王興廢逺者十餘年