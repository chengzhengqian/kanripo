於富貴無所求也今不顧滅族者但為天下解倒懸之
急耳衆皆悦父老争獻牛酒子弟詣軍門請自效者日
以千數内史舍人韋福嗣洸之兄子也從軍出拒𤣥感
為𤣥感所獲𤣥感厚禮之使與其黨胡師耽共掌文翰
𤣥感令福嗣為書遺樊子蓋數帝罪惡云今欲廢昏立
明願勿拘小禮自貽伊戚樊子蓋新自外藩入為京官
東都舊宦多慢之至於部分軍事未甚承稟裴𢎞策與
子蓋同班前出討賊失利子蓋更使出戰不肯行子蓋