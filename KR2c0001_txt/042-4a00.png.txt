議者以嵗輸繒帛謂之耗蠧有所卑遜謂之屈辱殊不
知兵連而不休禍結而不解財力將匱耗蠧孰甚焉用
兵則武吏功臣過求姑息邊藩逺郡得以驕矜下陵上
替屈辱孰大焉臣願陛下訓農習戰養兵息民俟國無
内憂民有餘力然後觀釁而動則動必有成矣又鄴都
富盛國家藩屏今主帥赴闕軍府無人臣竊思慢藏誨
盜之言勇夫重閉之義乞陛下畧加巡幸以杜姦謀帝
謂使者曰朕比日以來煩懣不快今見卿奏如醉醒矣