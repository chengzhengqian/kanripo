進彭城公元韶曰漢光武何故中興對曰為誅諸劉不
盡於是齊主悉殺諸元厭之癸未誅始平公元世哲等
二十五家囚韶等十九家幽於地牢絶食㗖衣袖而死
　秋七月齊顯祖將如晉陽乃盡誅諸元或祖父為王
或身嘗貴顯皆斬於東市其嬰兒投於空中承之以矟
前後死者凡七百二十一人悉棄尸漳水剖魚者往往
得人爪甲鄴下為之久不食魚使元黄頭與諸囚自金
鳯臺各乗紙鴟以飛黄頭獨能至紫陌乃墮仍付御史