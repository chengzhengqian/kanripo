卒怨望無復鬬志上疏諫其略曰天子與天同徳以四
海為家何必撓廢公方崇聚私貨降至尊而代有司之
守辱萬乘以效匹夫之藏虧法失人誘姦聚怨以斯制
事豈不過哉又曰頃者六師初降百物無儲外扞兇徒
内防危堞晝夜不息迨将五旬凍餒交侵死傷相枕畢
命同力竟夷大艱良以陛下不厚其身不私其欲絶甘
以同卒伍輟食以啗功勞無猛制而人不擕懐所感也
無厚賞而人不怨悉所無也今者攻圍已解衣食已豐