委曲由是賊中險易逺近虚實盡知之愬厚待吳秀琳
與之謀取蔡秀琳曰公欲取蔡非得李祐不可如秀琳
無能為也祐者淮西騎將有勇略守興橋柵常陵暴官
軍庚辰祐帥士卒刈麥於張柴村愬召廂虞候史用誠
戒之曰爾以三百騎伏彼林中又使人搖幟於前若將
焚其麥積者祐素易官軍必輕騎來逐之爾乃發騎掩
之必擒之用誠如言而徃生擒祐以歸將士以祐曏日
多殺官軍爭請殺之愬不許釋縛待以客禮時愬欲襲