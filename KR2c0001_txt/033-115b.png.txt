坊州據之渭北守将竇覦帥獵團七百圍之嶠請降詔
以覦為渭北行軍司馬　丁亥以李晟兼京畿渭北鄜
坊丹延節度使　庚寅車駕至城固　上在道民有獻
瓜果者上欲以散試官授之訪扵陸贄贄上奏以為爵
位恒宜慎惜不可輕用起端雖微流弊必大獻瓜果者
止可賜之錢帛不當酬以官上曰試官虚名無損扵事
贄又上奏其略曰自兵興以來財賦不足以供賜而職
官之賞興焉青朱雜㳫扵胥徒金紫普施扵輿皁當今