晉縱以桓謙為荆州刺史譙道福為梁州刺史帥衆二
萬㓂荆州秦王興遣前将軍茍林帥騎兵㑹之江陵自
盧循東下不得建康之間羣盜互起荆州刺史劉道規
遣司馬王鎮之帥天門太守檀道濟廣武将軍彭城到
彦之入援建康道濟祗之弟也鎮之至尋陽為茍林所
破盧循聞之以林為南蠻校尉分兵配之使乗勝伐江
陵聲言徐道覆已克建康桓謙於道召募義舊民投之
者二萬人謙屯枝江林屯江津三㓂交逼江陵士民多