諸將乃不敢言癸丑至汾水闗齊主入晉陽憂懼不知
所之甲寅齊大赦齊主問計於朝臣皆曰宜省賦息役
以慰民心收遺兵背城死戰以安社稷齊主欲留安徳
王延宗廣寧王孝珩守晉陽自向北朔州若晉陽不守
則奔突厥羣臣皆以為不可帝不從開府儀同三司賀
拔伏恩等宿衛近臣三十餘人西奔周軍周主封賞各
有差髙阿那肱所部兵尚一萬守髙壁餘衆保洛女砦
周主引軍向髙壁阿那肱望風退走齊王憲攻洛女砦