文帝以嚴致平非以寛致平也寔瑗之子也山陽仲長
統甞見其書歎曰凡為人主宜冩一通置之坐側
臣光曰漢家之法已嚴矣而崔寔猶病其寛何哉蓋衰
世之居率多柔懦凡愚之佐唯知姑息是以權幸之臣
有罪不坐豪猾之民犯法不誅仁㤙所施止於目前姦
宄得志紀綱不立故崔寔之論以矯一時之枉非百世
之通義也孔子曰政寛則民慢慢則糾之以猛猛則民殘殘則
施之以寛寛以濟猛猛以濟寛政是以和斯不易之常道也