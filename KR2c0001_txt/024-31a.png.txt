陳霸先遣韋載族弟翽齎書諭戰丁丑載及杜北叟皆
降霸先厚撫之以翽監義興郡引載置左右與之謀議
覇先巻甲還建康使周文育討杜龕救長城將軍黄他
攻王僧智於呉郡不克霸先使寜逺將軍裴忌助之忌
選所部精兵輕行倍道自錢塘直趣呉郡夜至城下鼓
譟薄之僧智以為大軍至輕舟犇呉興忌入據呉郡因
以忌為太守十一月己卯齊遣兵五千度江據姑孰以
應徐嗣徽任約陳霸先使合州刺史徐度立柵於冶城