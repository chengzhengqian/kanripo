涕泣横流懿曰且止忍不可忍冬河南尹李勝出為荆
州刺史過辭太傅懿懿令兩婢侍持衣衣落指口言渴
婢進粥懿不持杯而飲粥皆流出霑胸勝曰衆情謂明
公舊風發動何意尊體乃爾懿使聲氣纔屬說年老枕
疾死在旦夕君當屈并州并州近邊好為之備恐不復
相見以子師昭兄弟為託勝曰當還忝本州非并州懿
乃錯亂其辭曰君方到并州勝復曰當忝荆州懿曰年
老意荒不解君言今還為本州盛徳壯烈好建功勲勝