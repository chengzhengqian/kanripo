擾宋魏以降南北分治各有國史互相排黜南謂北為
索虜北謂南為島夷朱氏代唐四方幅裂朱邪入汴比
之窮新運㑹年紀皆棄而不數此皆私已之偏辭非大
公之通論也臣愚誠不足以識前代之正閏竊以為茍
不能使九州合為一統皆有天子之名而無其實者也
雖華夷仁暴大小疆弱或時不同要皆與古之列國無
異豈得獨尊奬一國謂之正統而其餘皆為僭偽哉若
以自上相授受者為正邪則陳氏何所授拓㧞氏何所