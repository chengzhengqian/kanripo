使者曰我已許石郎此石爛可改矣　龍敏謂前鄭州
防禦使李懿曰君國之近親今社稷之危翹足可待君
獨無憂乎懿為言趙徳鈞必能破敵之狀敏曰我燕人
也知徳鈞之為人怯而無謀但於守城差長耳况今内
蓄姦謀豈可恃乎僕有狂䇿但恐朝廷不肯為耳今從
駕兵尚萬餘人馬近五千匹若選精騎一千使僕與郎
萬金將之自介休山路夜冒敵騎入晉安寨但使其半
得入則事濟矣張敬逹䧟於重圍不知朝廷聲問若知