楊志烈發卒五千謂監軍柏文達曰河西鋭卒盡於此
矣君將之以攻靈武則懷恩有返顧之慮此亦救京師
之一竒也文達遂將其衆擊摧砂堡靈武縣皆下之進
攻靈州懷恩聞之自永壽遽歸使蕃渾二千騎夜襲文
達大破之士卒死者殆半文達將餘衆歸涼州哭而入
志烈迎之曰此行有安京室之功卒死何傷士卒怨其
言未幾吐蕃圍涼州士卒不為用志烈奔甘州為沙陁
所殺涼州遂陷