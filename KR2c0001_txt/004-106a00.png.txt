乗之至貴樂家人之賤事厭髙美之尊號好匹夫之卑
字崇聚僄輕無義小人以為私客數離深宮之固挺身
晨夜與羣小相隨烏集雜㑹醉飽吏民之家亂服共坐
流湎媟嫚溷殽無别黾免遁樂晝夜在路典門户奉宿
衛之臣執干戈而守空宮公卿百僚不知陛下所在積
數年矣王者以民為基民以財為本財竭則下畔下畔
則上亡是以明王受飬基本不敢窮極使民如承大祭
今陛下輕奪民財不愛民力聼邪臣之計去髙敞初陵