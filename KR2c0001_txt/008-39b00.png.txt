故袁氏貴寵於世富奢甚不與它公族同紹壯健有威
容愛士養名賓客輻輳歸之輜軿柴轂填接街陌術亦
以俠氣聞逢從兄子閎少有操行以耕學為業逢隗數
饋之無所受閎見時方險亂而家門富盛常對兄弟歎
曰吾先公福祚後世不能以徳守之而競為驕奢與亂
世争權此即晉之三郤矣及黨事起閎欲投迹深林以
母老不宜逺遁乃築土室四周於庭不為户自牗納飲
食母思閎時往就視母去便自掩閉兄弟妻子莫得見