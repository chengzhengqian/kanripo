至金山與髙麗戰不利髙麗乗勝逐北仁貴引兵横擊
之大破髙麗斬首五萬餘級抜南蘇木底蒼巖三城與
泉男生軍合郭待封以水軍自别道趣平壌勣遣别將
馮師本載糧仗以資之師本船破失期待封軍中飢窘
欲作書與勣恐為虜所得知其虛實乃作離合詩以與
勣勣怒曰軍事方急何以詩為必斬之行軍管記通事
舎人河南元萬頃為釋其義勣乃更遣糧仗赴之萬頃
作檄髙麗文曰不知守鴨緑之險泉男建報曰謹間命