因奏曰臣向不下直者為防元旻耳上以旻及裴宏付
獄先是勇見老枯槐問此堪何用或對曰古槐尤宜取
火時衛士皆佩火燧勇命工造數千枝欲以分賜左右
至是獲於庫又藥藏局貯艾數斛索得之大以為怪以
問姬威威曰太子此意别有所在至尊在仁壽宫太子
常飼馬千匹云徑往守城門自然餓死素以威言詰勇
勇不服曰竊聞公家馬數萬匹勇忝備太子馬千匹乃
是反乎素又發東宫服翫似加琱飾者悉陳之於庭以