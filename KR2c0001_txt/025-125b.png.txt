源師諫秀作色曰此自我家事何豫卿也師垂涕對曰
師忝參府幕敢不盡忠聖上有敕追王已淹時月今乃
遷延未去百姓不識王心儻生異議内外疑駭發雷霆
之詔降一介之使王何以自明願王熟計之朝廷恐秀
生變戊子以原州總管獨孤楷為益州總管馳傳代之
楷至秀猶未肯行楷諷諭乆之乃就路楷察秀有悔色
因勒兵為備秀行四十餘里將還襲楷覘知有備乃止
　八月甲子皇后獨孤氏崩太子對上及宫人哀慟絶