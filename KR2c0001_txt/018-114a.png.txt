難當遣其子和將兵與蒲甲子等共擊蕭承之相拒四
十餘日圍承之數十重短兵相接弓矢無所復施氐悉衣
犀甲戈矛所不能入承之㫁矟長數尺以大斧椎之一
矟輙貫數人氐不能當燒營走據大桃閏月承之等追
擊之至南城氐敗走斬獲甚衆悉收漢中故地置戍於
葭萌水初桓希既敗氐王楊盛據漢中梁州刺史范元
之傅歆皆治魏興唯得魏興上庸新城三郡及索邈為
刺史乃治南城至是南城為氐所焚不可復固蕭思話