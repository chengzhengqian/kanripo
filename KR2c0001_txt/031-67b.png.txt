歸之民大悦子儀生擒四千人皆捨之斬祿山太守郭
獻璆光弼進圍博陵十日不拔引兵還恒陽就食　安
祿山使平盧節度使吕知誨誘安東副大都護馬靈詧
殺之平盧遊奕使武陟劉客奴先鋒使董秦及安東將
王𤣥志同謀討誅知誨遣使踰海與顏真卿相聞請取
范陽以自效真卿遣判官賈載齎糧及戰士衣助之真
卿時惟一子頗纔十餘嵗使詣客奴為質朝廷聞之以
客奴為平盧節度使賜名正臣𤣥志為安東副大都護