造國手也陛下如厭萬機何不舉國授之覺曰陛下深
居禁中國事皆委宋公先行後聞臣等時入侍談釋老
而已唐主心愠即命中書舍人豫章陳喬草詔行之喬
惶恐請見曰陛下一署此詔臣不復得見矣因極言其
不可唐主笑曰爾亦知其非邪乃止由是因晉王出鎮
以徵古為之副覺自周還亦罷近職鍾謨素與李德明
善以徳明之死怨齊丘及奉使歸唐言於唐主曰齊丘
乘國之危遽謀篡竊陳覺李徵古為之羽翼理不可容