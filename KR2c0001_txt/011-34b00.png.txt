三年春正月文欽謂諸葛誕曰蔣班焦謂我不能遽
出而走全端全懌又率衆逆降此敵無備之時也可以
戰矣誕及唐咨等皆以為然遂大為攻具晝夜五六日
攻南圍欲决圍而出圍上諸軍臨髙發石車火箭逆燒
破其攻具矢石雨下死傷蔽地血流盈野復還城城内
食轉竭出降者數萬口欽欲盡出北方人省食與吴人
堅守誕不聼由是争恨欽素與誕有隙徒以計合事急
愈相疑欽見誕計事誕遂殺欽欽子鴦虎將兵在小城