察其情之向背事之利害遥割而棄之恐傷諸國之心
非所以御四夷也太后從之元振又上言吐蕃百姓疲於
徭戍早願和親欽陵利於統兵專制獨不欲歸欵若國家
嵗發和親使而欽陵常不從命則彼國之人怨欽陵日深望
國恩日甚設欲大舉其徒固亦難矣斯亦離間之漸可使
其上下猜阻禍亂内興矣太后深然之元振名震以字行
聖厯二年　初吐蕃賛普器弩悉弄尚㓜論欽陵兄弟
用事皆有勇略諸胡畏之欽陵居中秉政諸弟握兵分