土山地道楯櫓鉤衝晝夜攻之矢石如雨淵窘急糧盡
人相食死者甚多其將楊祚等降八月淵使相國王建
御史大夫柳甫請解圍却兵當君臣面縳懿命斬之檄
告淵曰楚鄭列國而鄭伯猶肉袒牽羊迎之孤天子上
公而建等欲孤解圍退舍豈得禮邪二人老耄傳言失
指已相為斬之若意有未已可更遣年少有明决者來
淵復遣侍中衛演乞克日送任懿謂演曰軍事大要有
五能戰當戰不能戰當守不能守當走餘二事惟有降