用乗勝進攻邢州方立性猜忌諸將多怨至是皆不為
方立用方立慙懼飲藥死弟攝洺州刺史遷素得士心
衆奉之為留後求援於朱全忠全忠假道於魏博羅𢎞
信不許全忠乃遣大將王䖍裕將精兵數百間道入邢
州共守　朱珍拔蕭縣據之與時溥相拒朱全忠欲自
往臨之珍命諸軍皆葺馬廐李唐賓部將嚴郊獨惰慢
軍吏責之唐賓怒見珍訴之珍亦怒以唐賓為無禮拔
劒斬之遣騎白全忠云唐賓謀叛淮南左司馬敬翔恐