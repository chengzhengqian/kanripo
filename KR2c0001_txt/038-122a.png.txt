服然御軍無紀律及聞唐亡以兵羸地蹙不敢稱帝但
開岐王府置百官名其所居為宫殿妻稱皇后將吏上
書稱牋表鞭扇號令多擬帝者
二年夏五月蜀主遣將將兵㑹岐兵五萬攻雍州晉張
承業亦將兵應之六月壬寅以劉知俊為西路行營都
招討使以拒之　丙辰劉知俊及佑國節度使王重師
大破岐兵于幕谷晉蜀兵皆引歸　　秋九月戊子岐
王所署延州節度使胡敬璋寇上平關劉知俊擊破之