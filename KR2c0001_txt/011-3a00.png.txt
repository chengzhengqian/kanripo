以戰克之威進兵東向據櫟陽積榖之實放兵收降招
納羌胡東争闗隴傳檄四郡此我之所惡也而乃以乗
勝之兵挫峻城之下銳氣之卒屈力致命攻守勢殊客
主不同兵書云脩櫓轒輼三月乃成拒堙三月而後已
誠非輕軍逺入之利也今維孤軍逺僑糧榖不繼是我
速進破賊之時所謂疾雷不及掩耳自然之勢也洮水
帶其表維等在其内今乘髙據勢臨其項領不戰必走
寇不可縱圍不可久君等何言如是遂進軍度髙城嶺