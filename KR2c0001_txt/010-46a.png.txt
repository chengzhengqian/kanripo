表稱臣於吳吳主大悅為之大赦三月吳主遣太常張
彌執金吾許晏將軍賀達將兵萬人金寳珍貨九錫備
物乗海授淵封淵為燕王舉朝大臣自顧雍以下皆諌
以為淵未可信而寵待太厚但可遣吏兵護送舒綜而
已吳主不聼張昭曰淵背魏懼討逺來求援非本志也
若淵改圗欲自明於魏兩使不反不亦取笑於天下乎
吳主反覆難昭昭意彌切吳主不能堪按刀而怒曰吳
國士人入宫則拜孤出宫則拜君孤之敬君亦為至矣