家疾病死喪厚給之妻淫泆者沉之於江士卒皆喜曰
中丞為我治家我何得不前死故毎戰皆捷公綽所乘
馬踶殺圉人公綽命殺馬以祭之或曰圉人自不備耳
此良馬可惜公綽曰材良性駑何足惜也竟殺之　三
月庚子李光顔奏破淮西兵於臨潁　田𢎞正遣其子
布將兵三千助嚴綬討吳元濟　甲辰李光顔又奏破
淮西兵於南頓　吳元濟遣使求救於恒鄆王承宗李
師道數上表請赦元濟上不從是時發諸道兵討元濟