劉密權開封尹事日暮契丹主復出屯於赤岡　高勲
訴張彦澤殺其家人於契丹主契丹主亦怒彦澤剽掠
京城并傅珠爾鎖之以彦澤之罪宣示百官問應死否
皆言應死百姓亦投牒争䟽彦澤罪己丑斬彦澤珠爾
於北市仍命高勲監刑彦澤前所殺士大夫子孫皆絰杖
號哭隨而詬詈以杖扑之勲命斷腕出鎖剖其心以祭
死者市人争破其腦取髓臠其肉而食之　契丹送景
延廣歸其國庚寅宿陳橋夜伺守者稍怠扼吭而死