侍趙承恩為光禄卿楊元琰為衞尉卿先是元琰知三
思浸用事請棄官為僧上不許敬暉聞之笑曰使我早
知勸上許之髠去胡頭豈不妙哉元琰多鬚類胡故暉
戱之元琰曰功成名遂不退将危此乃由𠂻之請非徒
然也暉知其意瞿然不悦及暉等得罪元琰獨免　上
官婕妤勸韋后襲則天故亊上表請天下士庶為出母
服喪三年又請百姓年二十三為丁五十九免役改易
制度以收時望制皆許之　癸卯制降諸武梁王三思