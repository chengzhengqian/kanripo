出竒無窮號令明賞罰信與衆共甘苦寒暑故下爭致
死力張鎬聞睢陽圍急倍道亟進檄浙東浙西淮南北
海諸節度及譙郡太守閭丘曉使共救之曉素傲狠不
受鎬命比鎬至睢陽城已陷三日鎬召曉杖殺之　張
通儒等收餘衆走保陜安慶緒悉發洛陽兵使其御史
大夫嚴莊將之就通儒以拒官軍並舊兵步騎猶有十
五萬己未廣平王俶至曲沃囘紇葉護使其將軍鼻施
吐撥裴羅等引軍旁南山捜伏因駐軍嶺北郭子儀等