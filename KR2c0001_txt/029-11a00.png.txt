冀聞規諌嘗謂公卿曰人欲自見其形必資眀鏡君欲
自知其過必待忠臣茍其君愎諌自賢其臣阿諛順㫖
君既失國臣豈能獨全如虞世基等諂事煬帝以保富
貴煬帝既弑世基等亦誅公輩冝用此為戒事有得失
無惜盡言或上言秦府舊兵冝盡除武職追入宿衛上
謂之曰朕以天下為家惟賢是與豈舊兵之外皆可無
信者乎汝之此意非所以廣朕徳於天下也上謂公卿
曰昔禹鑿山治水而民無謗讟者與人同利故也秦始