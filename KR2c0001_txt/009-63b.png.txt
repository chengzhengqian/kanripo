至有觸冐鈇鉞僵仆於前而忠義奮發繼起於後随踵
就戮視死如歸夫豈特數子之賢哉亦光武明章之遺
化也當是之時茍有明君作而振之則漢氏之祚猶未
可量也不幸承陵夷頽敝之餘重以桓靈之昏虐保養
姦囬過於骨肉殄滅忠良甚於冦讐積多士之憤畜四
海之怒於是何進召戎董卓乘釁袁紹之徒從而構
難遂使乗輿播越宗廟丘墟王室蕩覆烝民塗炭大命
隕絶不可復救然州郡擁兵專地者雖互相吞噬猶未