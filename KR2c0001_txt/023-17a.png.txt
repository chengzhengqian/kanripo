去下䇿也勝笑而不應帝以宇文泰兼尚書僕射為關
西大行臺許妻以馮翊長公主謂泰帳内都督秦郡楊
荐曰卿歸語行臺遣騎迎我以荐為直閤將軍泰以前
秦州刺史駱超為大都督將輕騎一千赴洛又遣荐與
長史宇文側出關候接丞相歡召其弟定州刺史琛使
守晉陽命長史崔暹佐之暹挺之族孫也歡勒兵南出
告其衆曰孤以爾朱擅命建大義於海内奉戴主上誠
貫幽明横為斛斯椿䜛構以忠為逆今者南邁誅椿而