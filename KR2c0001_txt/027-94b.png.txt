讓莫肯當曹珍曰乆聞圖䜟李氏當王今軌在謀中乃
天命也遂相與拜軌奉以為主　秋七月丙辰軌令修
仁集諸胡軌結民間豪傑共起兵執虎賁郎將謝統師
郡丞韋士政軌自稱河西大涼王置官屬並擬開皇故
事關謹等欲盡殺隋官分其家貲軌曰諸人既逼以為
主當稟其號令今興義兵以救生民乃殺人取貨類羣
盜耳將何以濟於是以統師為太僕卿士政為太府卿
西突厥闕達度設據㑹寧川自稱闕可汗請降於軌