遥公晉公䕶延之至第訪以政事䕶盛脩第舍夐仰視堂
歎曰酣酒嗜音峻宇彫牆有一于此未或不亡䕶不恱
文帝天嘉元年夏四月周世宗明敏有識量晉公䕶憚
之使膳部中大夫李安寘毒於糖䭔而進之帝頗覺之
庚子大漸口授遺詔五百餘言且曰朕子年㓜未堪當
國魯公朕之介弟寛仁大度海内共聞能宏我周家必
此子也辛丑殂魯公㓜有器質特為世宗所親愛朝廷
大事多與之參議性深沉有逺識非因顧問終不輙言