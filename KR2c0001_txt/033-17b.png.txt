崔寧各将萬人翼其後詔下涇州為城具涇之将士怒
曰吾屬為國家西門之屏十餘年矣始居邠州甫營耕
桑有地著之安徙屯涇州披荆榛立軍府坐席未暖又
投之塞外吾屬何罪而至此乎李懐光始為邠寧帥即
誅温儒雅等軍令嚴峻及兼涇原諸将皆懼曰彼五将
何罪而為戮今又來此吾屬能無憂乎劉文喜因衆心
不安據涇州不受詔上疏復求段秀實為帥不則朱泚
癸亥以朱泚兼四鎮北庭行軍涇原節度使代懐光