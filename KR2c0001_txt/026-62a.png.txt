㑹稽㑹亂不果成　三月上已帝與羣臣飲於西苑水
上命學士杜寶撰水飾圖經采古水事七十二使朝散
大夫黄衮以木為之間以妓航酒船人物自動如生鐘
磬筝瑟能成音曲　己丑張金稱陷平恩一朝殺男女
萬餘口又陷武安鉅鹿清河諸縣金稱比諸賊尤殘暴
所過民無孑遺　夏四月丁巳大業殿西院火帝以為
盜起驚走入西苑匿草間火定乃還帝自八年以後每
夜眠中恒驚悸云有賊令數婦人揺撫乃得眠　癸亥