白志貞言扵上曰臣觀朱泚心迹必不至為逆願擇大
臣入京城宣慰以察之上以問從臣皆畏憚莫敢行金
吾将軍吳溆獨請行上悅溆退而告人曰食其禄而違
其難何以為臣吾幸託肺腑非不知往必死但舉朝無
蹈難之臣使聖情慊慊耳遂奉詔詣泚泚反謀已決雖
陽為受命館溆扵客省尋殺之溆湊之兄也泚遣涇原
兵馬使韓旻将銳兵三千聲言迎大駕實襲奉天時奉
天守備單弱段秀實謂岐靈岳曰事急矣使靈岳詐為