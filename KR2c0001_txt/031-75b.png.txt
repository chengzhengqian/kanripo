得而知草野之臣必知有今日久矣但九重嚴邃區區
之心無路上達事不至此臣何由得睹陛下之面而訴
之乎上曰此朕之不明悔無所及慰諭而遣之俄而尚
食舉御膳以至上命先賜從官然後食之命軍士散詣
村落求食期未時皆集而行夜將半乃至金城縣令亦
逃縣民皆脱身走飲食器皿具在士卒得以自給時從
者多逃内侍監袁思藝亦亡去驛中無燈人相枕藉而
寢貴賤無以復辨王思禮自潼闗至始知哥舒翰被擒