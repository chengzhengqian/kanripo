康為江州刺史侍中大將軍如故出鎮豫章初殷景仁
卧疾五年雖不見上而密函去来日以十數朝政大小
必以咨之形迹周密莫有窺其際者收湛之日景仁使
拂拭衣冠左右皆不曉其意其夜上出華林園延賢堂
召景仁景仁猶稱脚疾以小牀輿就坐誅討處分一皆
委之初檀道濟薦呉興沈慶之忠謹曉兵上使領隊防
東掖門劉湛為領軍甞謂之曰卿在省嵗久比當相論
慶之正色曰下官在省十年自應得轉不復以此仰累