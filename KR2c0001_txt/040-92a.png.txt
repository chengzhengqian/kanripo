既平報本未晩帝不聽己巳如洛陽閲車服飾宫闕郊
祀有日聞楊劉失守道路訛言晉軍已入大梁扼汜水
矣從官皆憂其家相顧涕泣帝惶駭失圖遂罷郊祀奔
歸大梁
四年春正月帝至大梁晉兵侵掠至鄆濮而還敬翔上
疏曰國家連年喪師疆土日蹙陛下居深宫之中所與
計事者皆左右近習豈能量敵國之勝負乎先帝之時
奄有河北親御豪傑之將猶不得志今敵至鄆州陛下