一旦禍生不虞足折刑剭盖天誅之也士良安能族之
哉　王涯有再從弟沐家於江南老且貧聞涯為相
跨驢詣之欲求一簿尉留長安二歲餘始得一見涯待
之殊落莫久之沐因嬖奴以道所欲涯許以微官自是
旦夕造涯之門以俟命及涯家被收沐適在其第與涯
俱腰斬舒元輿有族子守謙愿而敏元輿愛之從元輿
者十年一旦忽以非罪怒之日加譴責奴婢輩亦薄之
守謙不自安求歸江南元輿亦不留守謙悲歎而去夕