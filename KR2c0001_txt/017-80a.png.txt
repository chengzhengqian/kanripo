凉州人由是不恱光以祐為金城太守祐至允吾襲據
其城以叛姜飛擊破之祐奔據興城
十一年初張天錫之南奔也秦長水校尉王穆匿其世
子大豫與俱奔河西依秃髪思復鞬思復鞬送於魏安
魏安人焦松齊肅張濟等聚兵數千人迎大豫為主攻
吕光昌松郡拔之執太守王世强光使輔國将軍杜進
擊之進兵敗大豫進逼姑臧王穆諫曰光糧豐城固甲
兵精銳逼之非利不如席卷嶺西礪兵積粟然後東向