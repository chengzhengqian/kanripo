守備仁傑至悉遣還農曰賊猶在逺何煩如是萬一賊
來吾自當之百姓大恱時契丹入寇軍書塡委夏官郎
中硤石姚元崇剖析如流皆有條理太后竒之擢為夏
官侍郎
神功元年春三月戊申清邉道緫管王孝傑蘇宏暉等
將兵十七萬與孫萬榮戰于束硤石谷唐兵大敗孝傑
死之孝傑遇契丹帥精兵為前鋒力戰契丹引退孝傑
追之行背懸崖契丹回兵薄之宏暉先遁孝傑墜崖死