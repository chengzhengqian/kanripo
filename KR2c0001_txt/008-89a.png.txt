汜妻恐汜愛傕婢妾思有以間之㑹傕送饋妻以豉為
藥擿以示汜曰一栖不兩雄我固疑將軍信李公也他
日傕復請汜飲大醉汜疑其有毒絞糞汁飲之於是各
治兵相攻矣帝使侍中尚書和傕汜傕汜不從汜謀迎
帝幸其營夜有亡者告傕三月丙寅傕使兄子暹將數
千兵圍宫以車三乘迎帝太尉楊彪曰自古帝王無在
人家者諸君舉事奈何如是暹曰將軍計定矣於是羣
臣步從乘輿以出兵即入殿中掠宫人御物帝至傕營