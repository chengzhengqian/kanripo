說術曰家有舊恩在東願助舅討横江横江拔因投本
土召募可得三萬人以佐明使君定天下術知其恨而
以劉繇據曲阿王朗在㑹稽謂䇿未必能定乃許之表
策為折衝校尉將兵千餘人騎數十匹行收兵比至歴
陽衆五六千時周瑜從父尚為丹陽太守瑜將兵迎之
仍助以資糧䇿大喜曰吾得卿諧也進攻横江當利皆
拔之樊能張英敗走䇿渡江轉鬬所向皆破莫敢當其
鋒者百姓聞孫郎至皆失魂魄長吏委城郭竄伏山草