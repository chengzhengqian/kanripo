出為亂兵所撾腦血流地衆曰勿傷韋相公救之得免
軍士圍驛上聞諠譁問外何事左右以國忠反對上杖
屨出驛門慰勞軍士令收隊軍士不應上使高力士問
之𤣥禮對曰國忠謀反貴妃不宜供奉願陛下割恩正
法上曰朕當自處之入門倚杖頫首而立久之京兆司
錄韋諤前言曰今衆怒難犯安危在晷刻願陛下速決
因叩頭流血上曰貴妃常居深宫安知國忠反謀高力
士曰貴妃誠無罪然將士已殺國忠而貴妃在陛下左