多為其言故得免而東歸　五月隗囂遂發兵反使王
元據隴坁伐木塞道諸將因與囂戰大敗各引兵下隴
囂追之急馬武選精騎為後拒殺數千人諸軍乃得還
　諸將之下隴也帝詔耿弇軍漆馮異軍枸邑祭遵軍
汧呉漢等還屯長安馮異引軍未至枸邑隗囂乘勝使
王元行廵將二萬餘人下隴分遣廵取枸邑異即馳兵
欲先據之諸將曰虜兵盛而乘勝不可與爭鋒宜止軍
便地徐思方畧異曰虜兵臨境忸怵小利遂欲深入若