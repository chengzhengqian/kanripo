之行曽不自知以至覆亡也上曰前事不逺吾屬之師
也畿内有蝗辛卯上入苑中見蝗掇數枚祝之曰民以
榖為命而汝食之寜食吾之肺腸舉手欲吞之左右諌
曰惡物或成疾上曰朕為民受災何疾之避遂吞之是
嵗蝗不為災上曰朕每臨朝欲發一言未嘗不三思恐
為民害是以不多言給事中知起居事杜正倫曰臣職
在記言陛下之言失臣必書之豈徒有害於今亦恐貽
譏於後上悦賜絹二百段上曰梁武帝君臣惟談苦空