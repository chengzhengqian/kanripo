易猝㧞今奴以髙麗十餘萬望旗沮潰國人膽破烏骨
城耨薩老耄不能堅守移兵臨之朝至夕克其餘當道
小城必望風犇潰然後収其資糧鼓行而前平壤必不
守矣羣臣亦言張亮兵在沙城召之信宿可至乘髙䴡
兇懼併力㧞烏骨城渡鴨緑水直取平壤在此舉矣上
將從之獨長孫無忌以為天子親征異於諸將不可乘
危徼幸今建安新城之虜衆猶十萬若向烏骨皆躡吾
後不如先破安市取建安然後長驅而進此萬全之筞