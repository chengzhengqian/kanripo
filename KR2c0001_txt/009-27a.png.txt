能乃出兵東市遥為之勢　十一月楊將楊醜殺楊以
應操别將眭固復殺醜將其衆北合袁紹楊性仁和無
威刑下人謀反發覺對之流涕輙原不問故及於難操
掘塹圍下邳積乆士卒疲敝欲還荀攸郭嘉曰吕布勇
而無謀今屢戰皆北鋭氣衰矣三軍以將為主主衰則
軍無奮意陳宫有智而遲今及布氣之未復宫謀之未
定急攻之布可㧞也乃引沂泗灌城月餘布益困廹臨
城謂操軍士曰卿曹無相困我當自首於明公陳宫曰