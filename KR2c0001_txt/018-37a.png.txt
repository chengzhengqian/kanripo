臨朐南日向昃勝負猶未决參軍胡藩言於裕曰燕悉
兵出戰臨朐城中留守必寡願以竒兵從間道取其城
此韓信所以破趙也裕遣藩及諮議參軍檀韶建威将
軍河内向彌潛師出燕兵之後攻臨胊聲言輕兵自海
道至矣向彌擐甲先登遂克之超大驚單騎就段暉於
城南裕因縱兵奮擊燕衆大敗斬段暉等大将十餘人
超遁還廣固獲其玉璽輦及豹尾裕乗勝逐北至廣固
丙子克其大城超收衆入保小城裕築長圍守之圍髙