若節用愛民務農訓兵數年之中公私充實而趙魏之
間厭苦宼暴民思燕徳庶幾返斾克復故業如其未能
則慿險自固猶足以優㳺養銳耳寶曰卿言盡理朕一
從卿意耳遼東髙撫善卜筮素為隆所信厚私謂隆曰
殿下北行終不能達太妃亦不可得見若使主上獨徃
殿下潛留於此必有大功隆曰國有大難主上䝉塵且老
母在北吾得北首而死猶無所恨卿是何言也乃遍召
僚佐問其去留唯司馬魯㳟參軍成岌願從餘皆欲留