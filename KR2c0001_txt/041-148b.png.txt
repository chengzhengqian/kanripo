西京從之光逺使其子承貴以甲士圍其第逼令自殺
延光曰天子在上賜我鐵劵以不死爾父子何得如此
己未承貴以白刃驅延光上馬至浮梁擠于河光逺奏
云自赴水死帝知其故憚光逺之強不敢詰為延光輟
朝贈太師　　九月楊光逺入朝帝欲徙之它鎮謂光逺曰圍魏之役卿左右皆有功尚未之賞今當各除一
州以榮之因以其將校數人為刺史甲申徙光逺為平
盧節度使進爵東平王