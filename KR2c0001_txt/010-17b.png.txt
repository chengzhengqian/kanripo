主殂於永安諡曰昭烈丞相亮奉䘮還成都以李嚴為
中都䕶留鎮永安五月太子禪即位時年十七尊皇后
曰皇太后大赦改元建興封丞相亮為武鄉侯領益州
牧政事無巨細咸决於亮　亮嘗自校簿書主簿楊顒
直入諌曰為治有體上下不可相侵請為明公以作家
譬之今有人使奴執耕稼婢典炊爨雞主司晨犬主吠
盜牛負重載馬渉逺路私業無曠所求皆足雍容髙枕
飲食而已忽一旦盡欲以身親其役不復付任勞其體