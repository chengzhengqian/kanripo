曰今梁王不伏誅是漢法不行也伏法而太后食不甘
味卧不安席此憂在陛下也上大然之使叔等謁太后
且曰梁王不知也造為之者獨在幸臣羊勝公孫詭之
屬為之耳謹已伏誅死梁王無恙也太后聞之立起坐
餐氣平復梁王因上書請朝既至關茅蘭說王使乗布
車從兩騎入匿於長公主園漢使使迎王王已入關車
騎盡居外不知王處太后泣曰帝果殺吾子帝憂恐於
是梁王伏斧質於闕下謝罪太后帝大喜相泣復如故