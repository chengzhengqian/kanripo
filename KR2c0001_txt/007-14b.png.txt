中夜聞兵馬聲以為虜來大驚羌遙呼曰我范羌也漢
遣軍迎校尉耳城中皆稱萬嵗開門共相持涕泣明日
遂相隨俱歸敵兵追之且戰且行吏士素飢困發疏勒
時尚有二十六人隨路死沒三月至玉門唯餘十三人
衣屨穿決形容枯槁中郎將鄭衆為恭已下洗沐易衣
冠上䟽奏恭以單兵守孤城當匈奴數萬之衆連月踰
年心力困盡鑿山為井煮弩為糧前後殺傷醜敵數百
千計卒全忠勇不為大漢耻直䝉顯爵以厲將帥恭至