中兵荒米斗直錢五百及滉米至減五之四　吐蕃既
破韓旻等大掠而去朱泚使田希鑒厚以金帛賂之吐
蕃受之韓逰瓌以聞渾瑊又奏尚結賛屢遣人約刻日
共取長安既而不至聞其衆今春大疫近已引兵去上
以李晟渾瑊兵少欲倚吐蕃以復京城聞其去甚憂之
以問陸贄贄以為吐蕃貪狡有害無益得其引去實可
欣賀乃上奏其略曰吐蕃遷延觀望翻覆多端深入郊
畿隂受賊使致令羣帥進退憂虞欲捨之獨前則慮其