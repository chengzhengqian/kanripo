耻但恐殺降無復來者因稱疾不出
永淳元年突厥餘黨阿史那骨篤禄阿史徳元珍等招
集亡散據黒沙城反入冦并州及單于府之北境殺嵐
州刺史王徳茂又領軍衛將軍檢校代州都督薛仁貴
將兵擊元珍於雲州虜問唐大將為誰應之曰薛仁貴
虜曰吾聞仁貴流象州死乆矣何以紿我仁貴免胄示
之面虜相顧失色下馬列拜稍稍引去仁貴因奮擊大
破之斬首萬餘級捕虜二萬餘人