以横海節度使李全畧為徳棣節度使時朝廷以光顔
懸軍入饋運難通故割滄景以隷之王庭湊雖受旌節
不解深州之圍丙戌以知制誥東陽馮宿為山南東道
節度副使權知留後仍遣中使入深州督牛元翼赴鎮
裴度亦與幽鎮書責以大義朱克融即解圍去王庭湊
雖引兵少退猶守之不去元稹怨裴度欲解其兵柄故
勸上雪王庭湊而罷兵丁亥以度為司空東都留守平
章事如故諫官爭上言時未偃兵度有將相全才不宜