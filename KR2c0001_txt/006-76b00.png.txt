克己復禮終受多福外戚所以獲譏於時垂愆於後者
蓋在滿而不挹位有餘而仁不足也漢興以後迄于哀
平外家二十保族全身四人而已書曰鑒于有殷可不
慎哉　庚戌皇太后詔以故太尉鄧彪為太傅賜爵闗
内侯録尚書事百官緫己以聽竇憲以彪有義譲先帝
所敬而仁厚委隨故尊崇之其所施為輙外令彪奏内
白太后事無不從彪在位修身而已不能有所匡正憲
性果急睚眦之怨莫不報復永平時謁者韓紆考劾憲