發拍以擊琳艦又以牛皮冐䝉衝小舡以觸其艦并鎔
鐵灑之琳軍大敗軍士溺死者什二三餘皆棄舡登岸
走為陳軍所殺殆盡齊步騎在西岸者自相蹂踐並䧟
于蘆荻泥淖中騎皆棄馬脫走得免者什二三擒劉伯
球慕容子㑹斬獲萬計盡收梁齊軍資器械琳乗舴艋
冐陳走至湓城欲收合離散衆無附者乃與妻妾左右
十餘人奔齊先是琳使侍中袁泌御史中丞劉仲威侍
衛永嘉王莊及敗左右皆散泌以輕舟送莊達于齊境