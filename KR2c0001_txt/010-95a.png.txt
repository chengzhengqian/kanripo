㠶二日即至東闗遂據徐塘時天雪寒胡遵等方置酒
髙㑹奉見其前部兵少謂其下曰取封侯爵賞正在今
日乃使兵皆解鎧去矛㦸但兠鍪刀楯倮身縁堨魏人
望見大笑之不即嚴兵吴兵得上便鼓譟斫破魏前屯
吕據等繼至魏軍驚擾散走争渡浮橋橋壊絶自投於
水更相蹈藉前部督韓綜樂安太守桓嘉等皆沒死者
數萬綜故吴叛將數為吴害吴大帝常切齒恨之諸葛
恪命送其首以白太帝廟獲車乘牛馬驢騾各以千數