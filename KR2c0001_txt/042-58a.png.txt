疾及欒城病甚苦熱聚冰於胷腹手足且啖之丙子至
殺胡林而卒國人剖其腹實鹽數斗載之北去晉人謂
之帝羓趙延夀恨契丹主負約謂人曰我不復入龍沙
矣即日先引兵入恒州契丹永康王鄂約及南北二王
各以所部兵相繼而入延夀欲拒之恐失大援乃納之
時契丹諸將已宻議奉鄂約為主鄂約登鼓角樓受叔
兄拜而延夀不之知自稱受契丹皇帝遺詔權知南朝
軍國事仍下教布告諸道所以供給鄂約與諸將同鄂