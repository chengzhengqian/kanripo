紹運榖車數千乘至官渡荀攸言於操曰紹運車旦暮
至其將韓猛鋭而輕敵擊可破也操曰誰可使者攸曰
徐晃可乃遣偏將軍河東徐晃與史渙邀擊猛破走之
燒其輜重　冬十月紹復遣車運榖使其將淳于瓊等
將兵萬餘人送之宿紹營北四十里沮授説紹可遣蔣
竒别為支軍於表以絶曹操之鈔紹不從許攸曰曹操
兵少而悉師拒我許下餘守勢必空弱若分遣輕軍星
行掩襲許可㧞也許㧞則奉迎天子以討操操成禽矣