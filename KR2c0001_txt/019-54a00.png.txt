參軍領豫章太守事無大小皆以委之斌摹之之子也
使龍驤將軍蕭承之將兵防守義康左右愛念者竝聼
随從資奉優厚信賜相係朝廷大事皆報示之久之上
就㑹稽公主宴集甚懽主起再拜叩頭悲不自勝上不
曉其意自起扶之主曰車子嵗暮必不為陛下所容今
特請其命因慟哭上亦流涕指蔣山曰必無此慮若違
今誓便是失初寕陵即封所飲酒賜義康并書曰㑹稽
姊飲宴憶弟所餘酒今封送故終主之身義康得無恙