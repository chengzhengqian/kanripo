太子神明端嶷於景黨未嘗屈意所親竊問之太子曰
賊若於事義未須見殺吾雖陵慢呵叱終不敢言若見
殺時至雖一日百拜亦無所益又曰殿下今居困阨而
神貌怡然不貶平日何也太子曰吾自度死日必在賊
前若諸叔能滅賊賊必先見殺然後就死若其不然賊
亦殺我以取富貴安能以必死之命為無益之愁乎及
難太子顔色不變徐曰乆知此事嗟其晚耳刑者將以
衣帶絞之太子曰此不能見殺命取繫帳繩絞之而絶