令入城養疾庚戌徙夀州治下蔡赦州境死罪以下州
民受唐文書聚山林者竝召令復業勿問罪有嘗為其
殺傷者毋得讎訟曏日政令有不便於民者令本州條
奏辛亥以劉仁贍為天平節度兼中書令制辭畧曰盡
忠所事抗節無虧前代名臣幾人堪比朕之伐叛得爾
為多是日卒追賜爵彭城郡王唐主聞之亦贈太師帝
復以清淮軍為忠正軍以旌仁贍之節以右羽林統軍
楊信為忠正節度使同平章事　詔開夀州倉賑飢民