軍士多餓死燕王垂禁民養蠶以桑椹為軍糧垂将北
趣申山以驃騎大将軍農為前驅前所假授吏眭䆳等
皆來迎候上下如初李攀乃服農之智略　新平糧竭
矢盡外救不至後秦王萇使人謂茍輔曰吾方以義取
天下豈讎忠臣邪卿但帥城中之人還長安吾正欲得
此城耳輔以為然帥民五千口出城萇圍而阬之男女
無遺獨馮傑子終得脫犇長安秦王堅追贈輔等官爵
皆謚曰節愍侯以終為新平太守　五月西燕主沖攻