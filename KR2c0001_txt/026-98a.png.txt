府察非椽河東縣户曹任瓌説淵曰關中豪傑皆企踵
以待義兵瓌在馮翊積年知其豪傑請往諭之必從風
而靡義師自梁山濟河指韓城逼郃陽蕭造文吏必望
塵請服孫華之徒皆當逺迎然後鼓行而進直據永豊
雖未得長安關中固已定矣淵悦以瓌為銀青光禄大
夫時關内羣盜孫華最强丙申淵至汾隂以書招之己
亥淵進軍壺口河濱之民獻舟者日以百數仍置水軍
壬寅孫華自郃陽輕騎渡河見淵淵握手與坐慰奬之