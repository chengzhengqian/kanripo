固争曰如此則京城自亂矣宜召它相與議其事守澄
乃止是日旬休遣中使悉召宰相至中書東門中使曰
所召無宋公名申錫知獲罪望延英以笏叩額而退宰
相至延英上示以守澄所奏相顧愕眙上命守澄捕豆
盧著所告十六宅宫市品官晏敬則及申錫親事王師
文等於禁中鞫之師文亡命三月庚子申錫罷為右庶
子自宰相大臣無敢顯言其寃者獨京兆尹崔琯大理
卿王正雅連上疏請出内獄付外庭覈實由是獄稍緩