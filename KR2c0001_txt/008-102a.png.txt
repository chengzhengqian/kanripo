大將軍封慎侯率左右羽林五營營士屯都亭修理器
械以鎮京師置函谷太谷廣成伊闕轘轅旋門孟津小
平津八關都尉發天下精兵遣北中郎將盧植討張角
左中郎將皇甫嵩右中郎將朱雋討潁川黄巾　庚子
南陽黄巾張曼成攻殺太守褚貢　帝問太尉楊賜以
黄巾事賜所對切直帝不悦夏四月賜坐冦賊免以太
僕𢎞農鄧盛為太尉已而帝閲録故事得賜與劉陶所
上張角奏乃封賜為臨晉侯陶為中陵鄉侯　皇甫嵩