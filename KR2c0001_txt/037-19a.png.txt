黄巢擁數十萬之衆鼓行而西齊克讓以飢卒萬人依
托闗外復遣臣以二千餘人屯於闗上又未聞饋餉之
計以此拒賊臣竊寒心願陛下趣諸道精兵早為繼援
上曰卿輩第行兵尋至矣丁丑承範等至華州㑹刺史
裴䖍餘徙宣歙觀察使軍民皆逃入華山城中索然州
庫唯塵埃鼠跡賴倉中猶有米千餘斛軍士裹三日糧
而行　十二月庚辰朔承範等至潼闗搜菁中得村
民百許使運石汲水為守禦之備與齊克讓軍皆絶糧