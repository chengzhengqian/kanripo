粲等以石頭城降景景遣其儀同三司于子恱守之壬
子景列兵繞臺城旛旗皆黑射啟於城中曰朱异等蔑
弄朝權輕作威福臣為所䧟欲加屠戮陛下若誅朱异
等臣則歛轡北歸上問太子有是乎對曰然上將誅之
太子曰賊以异等為名耳今日殺之無救於急適足貽
笑將來俟賊平誅之未晚上乃止景繞城既匝百道俱
攻鳴鼓吹脣喧聲震地縱火燒大司馬東西華諸門羊
侃使鑿門上為竅下水沃火太子自捧銀鞍往賞戰士