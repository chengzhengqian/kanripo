妻子收遺衆北濟河登白鹿山憑險自守燕兵不得進
農曰釗無糧不能久居山中乃引兵還留騎候之釗果
下山還兵掩擊盡獲其衆釗單騎犇長子西燕主永以
釗為車騎大將軍兖州牧封東郡王嵗餘釗謀反永殺
之初郝晷崔逞及清河崔宏新興張卓遼東䕫騰陽平
路纂皆仕於秦避秦亂來犇詔為冀州諸郡各將部曲
營於河南既而受翟氏官爵翟氏敗皆降於燕燕主垂
各随其材而用之釗所統七郡三萬餘户皆按堵如故