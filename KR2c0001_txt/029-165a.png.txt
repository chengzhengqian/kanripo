兵擊契丹羣臣乃不敢言　秋七月薛訥與左監門衛
將軍杜賔客定州刺史崔宣道等將兵六萬出檀州擊
契丹賔客以為士卒盛夏負戈甲齎資糧深入寇境難
以成功訥曰盛夏草肥羔犢孽息因糧於敵正得天時
一舉滅虜不可失也行至灤水山峽中契丹伏兵遮其
前後從山上擊之唐兵大敗死者什八九訥與數千騎
突圍得免虜中嗤之謂之薛婆崔宣道將後軍聞訥敗
亦走訥歸罪於宣道及胡將李思敬等八人制悉斬之