十七年大秦王楊難當復稱武都王
十八年冬十一月氐王楊難當傾國入冦謀據蜀土遣
其建忠將軍符沖出東洛以禦涼州兵梁秦二州刺史
劉真道擊沖斬之真道懐敬之子也難當攻拔葭萌獲
晉夀太守申坦遂圍涪城巴西梓潼二郡太守劉道錫
嬰城固守難當攻之十餘日不克乃還道錫道産之弟
也十二月癸亥詔龍驤將軍裴方明等帥甲士三千人
又發荆雍二州兵以討難當皆受劉真道節度