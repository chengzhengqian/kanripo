都甲子至漢州武興節度使王承捷告唐兵西上蜀主
以為羣臣同謀沮已猶不信大言曰吾方欲耀武遂東
行在道與羣臣賦詩殊不為意　丁丑李紹琛攻蜀威
武城蜀指揮使唐景思將兵出降城使周彦禋等知不
能守亦降景思秦州人也得城中糧二十萬斛紹琛縦
其敗兵萬餘人逸去因倍道趣鳯州李嚴飛書以諭王
承捷李繼曮竭鳯翔蓄積以饋軍不能充人情憂恐郭
崇韜入散闗指其山曰吾輩進無成功不復得還此矣