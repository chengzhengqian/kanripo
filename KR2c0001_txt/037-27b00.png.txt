獻不絶蜀中府庫充實與京師無異賞賜不乏士卒欣
悦　黄巢得王徽逼以官徽陽瘖不從月餘逃犇河中
遣人間道奉絹表詣行在詔以徽為兵部尚書　前夏
綏節度使諸葛爽復自河陽奉表自歸即以為河陽節
度使　宥州刺史拓跋思恭本党項羌也糾合夷夏兵
㑹鄜延節度使李孝昌於鄜州同盟討賊奉天鎮使齊
克儉遣使詣鄭畋求自效　甲子畋𫝊檄天下藩鎮合
兵討賊時天子在蜀詔令不通天下謂朝廷不能復振