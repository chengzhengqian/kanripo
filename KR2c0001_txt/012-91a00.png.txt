敗監軍裴邈于澠池遂長驅入洛川粲出轘轅掠梁陳
汝潁間勒出成臯關壬寅圍陳留太守王讚於倉垣為
讚所敗退屯文石津　京師饑困日甚太傅越遣使以
羽檄徴天下兵使入援京師帝謂使者曰為我語諸征
鎮今日尚可救後則無及矣既而卒無至者征南將軍
山簡遣督䕶王萬將兵入援軍於湼陽為王如所敗如
遂大掠沔漢進逼襄陽簡嬰城自守荆州刺史王澄自
將欲援京師至沶口聞簡敗衆散而還朝議多欲遷都