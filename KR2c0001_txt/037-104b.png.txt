月楊行宻畏孫儒之逼欲輕兵襲洪川袁襲曰鍾傳定
江西已久兵彊食足未易圖也趙鍠新得宣州怙亂殘
暴衆心不附公宜卑辭厚幣説和州孫端上元張雄使
自採石濟江侵其境彼必來逆戰公自銅官濟江㑹之
破鍠必矣行宻從之使蔡儔守廬州帥諸将濟自糝潭
孫端張雄為趙鍠所敗鍠将蘇塘漆朗将兵二萬屯曷
山袁襲曰公引兵急趨曷山堅壁自守彼求戰不得謂
我畏怯因其怠可破也行宻從之塘等大敗遂圍宣州