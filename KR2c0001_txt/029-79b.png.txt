　三月充容長城徐惠以上東征髙麗西討龜兹上疏
諫其略曰以有盡之農功填無窮之巨浪圖未獲之他
衆䘮已成之我軍昔秦皇并吞六國反速危亡之基晉
武奄有三方翻成覆敗之業豈非矜功恃大棄徳輕邦
圖利忘危肆情縱欲之所致乎是知地廣非常安之術人勞乃易亂之源也上善其言　夏四月甲子烏胡鎮
將古神感將兵浮海擊髙麗遇髙麗歩騎五千戰於易
山破之其夜髙麗萬餘人襲神感舩神感設伏又破之