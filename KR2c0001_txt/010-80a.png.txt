範欲應命其子止之曰車駕在外不如南出範乃出至
平昌城門城門已閉門候司蕃故範舉吏也範舉手中
版以示之矯曰有詔召我卿促開門蕃欲求見詔書範
呵之曰卿非我故吏邪何以敢爾乃開之範出城顧謂
蕃曰太傅圗逆卿從我去蕃徒行不能及遂避側懿謂
蔣濟曰智囊往矣濟曰範則智矣然駑馬戀棧豆爽必
不能用也範至勸爽兄弟以天子詣許昌發四方兵以
自輔爽疑未決範謂羲曰此事昭然卿用讀書何為邪