相大臣議斬其使者發兵擊之樊噲曰臣願得十萬衆
横行匈奴中中郎將季布曰噲可斬也前匈奴圍髙帝
於平城漢兵三十二萬噲為上將軍不能解圍今歌吟
之聲未絶傷夷者甫起而噲欲揺動天下妄言以十萬
衆横行是面謾也且夷狄譬如禽獸得其善言不足喜
惡言不足怒也髙后曰善令大謁者張釋報書深自謙
抑以謝之并遺以車二乘馬二駟冒頓復使使來謝曰
未甞聞中國禮義陛下幸而赦之因獻馬遂和親