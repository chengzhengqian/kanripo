山冦舊惡依阻深地夫腹心未平難以圖逺可大部伍
取其精鋭權從之以為帳下右部督㑹丹陽賊帥費棧
作亂扇動山越權命遜討棧破之遂部伍東三郡彊者
為兵羸者補戶得精卒數萬人宿惡盪除所至肅清還
屯蕪湖㑹稽太守淳于式表遜枉取民人愁擾所在遜
後詣都言次稱式佳吏權曰式白君而君薦之何也遜
對曰式意欲養民是以白遜若遜復毁式以亂聖聽不
可長也權曰此誠長者之事顧人不能為耳