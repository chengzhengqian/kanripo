先奪淮口後救泗州壬申圍都梁城城中賊少拜於城
上曰方與都頭議出降可師為之退五里賊夜遁明旦
惟空城可師恃勝不設備是日大霧濠州賊將王𢎞立
引兵數萬疾徑掩至縱擊官軍官軍不及成列遂大敗
將士觸兵及溺淮死得免者纔數百人亡器械資糧車
馬以萬計賊傳可師及監軍將校首於彭城龎勛自謂
無敵於天下作露布散示諸寨及鄉村於是淮南士民
震恐徃徃避地江左令狐綯畏其侵軼遣使詣勛説諭