僕射士孫瑞尚書楊瓚宻謀誅卓中郎將吕布便弓馬
膂力過人卓自以遇人無禮行止常以布自衛甚愛信
之誓為父子然卓性剛褊嘗小失卓意卓拔手㦸擲布
布拳捷避之而改容顧謝卓意亦解布由是隂怨於卓
卓又使布守中閣而私於傅婢益不自安王允素善待
布布見允自陳卓㡬見殺之狀允因以誅卓之謀告布
使為内應布曰如父子何曰君自姓吕本非骨肉今憂
死不暇何謂父子擲㦸之時豈有父子情邪布遂許之