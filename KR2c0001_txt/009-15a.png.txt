有棄此取彼者以大易小可也以安易危可也權一時
之勢不患本之不固可也今三者莫利願將軍熟慮之
操乃止布復從東緡與陳宫將萬餘人來戰操兵皆出
収麥在者不能千人屯營不固屯西有大隄其南樹木
幽深操隠兵隄裏出半兵隄外布益進乃令輕兵挑戰
既合伏兵乃悉乗隄歩騎並進大破之追至其營而還
布夜走操復攻㧞定陶分兵平諸縣布東犇劉備　冬
十月以曹操為兖州牧