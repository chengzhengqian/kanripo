二年春正月大司馬秀以王郎新盛乃北徇薊　申屠
建李松自長安迎更始遷都二月更始發洛陽初三輔
豪傑假號誅莽者人人皆望封侯申屠建既斬王憲又
揚言三輔兒大黠共殺其主吏民惶恐屬縣屯聚建等
不能下更始至長安乃下詔大赦非王莽子他皆除其
罪於是三輔悉平時長安唯未央宫被焚其餘宫室供
帳倉庫官府皆案堵如故市里不改於舊更始居長樂
宫升前殿郎吏以次列庭中更始羞怍俛首刮席不敢視