鋒行至上黨帝復以私詔止之儼紇恐禍及已隂與太
后謀酖帝癸丑帝暴殂甲寅太后立皇女為帝大赦既
而下詔稱潘充華本實生女故臨洮王寳暉世子釗體
自髙祖宜膺大寳百官文武加二階宿衛加三階乙卯
釗即位釗始生三嵗太后欲久專政故貪其幼而立之
爾朱榮聞之大怒謂元天穆曰主上晏駕春秋十九海
内猶謂之幼君况今奉未言之兒以臨天下欲求治安
其可得乎吾欲帥鐵騎赴哀山陵翦誅姦佞更立長君