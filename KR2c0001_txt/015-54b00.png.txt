封海西縣侯庚寅封海西縣公温威振内外帝雖處尊
位拱黙而已常懼廢黜先是熒惑守太微端門踰月而
海西廢辛卯熒惑逆行入太微帝甚惡之中書侍郎郗
超在直帝謂超曰命之脩短本所不計故當無復近日
事邪超曰大司馬臣温方内固社稷外恢經略非常之
事臣以百口保之及超請急省其父帝曰致意尊公家
國之事遂至於此由吾不能以道匡衛愧歎之深言何
能諭因詠庾闡詩云志士痛朝危忠臣哀主辱遂泣下