興亦猶未也而天下同心疾之况效尤而甚焉者乎又
聞㓜主明智聰敏有夙成之德天下雖未被其恩咸歸
心焉使君五世相承為漢宰輔榮寵之盛莫與為比宜
効忠守節以報王室則旦奭之美率土所望也時人多
惑圖緯之言妄牽非類之文茍以悦主為美不顧成敗
之計古今所慎可不熟慮忠言逆耳駮議致憎茍有益
於尊明無所敢辭術始自以為有淮南之衆料䇿必與
已合及得其書愁沮發疾既不納其言䇿遂與之絶