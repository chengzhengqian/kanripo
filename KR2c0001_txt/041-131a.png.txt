臣當效敬逹也時晉安寨馬猶近五千鎧仗五萬契丹
悉取以歸其國悉以唐之將卒授帝語之曰勉事而主
馬軍都指揮使康思立憤惋而死帝以晉安已降遣使
諭諸州代州刺史張朗斬其使吕琦奉唐主詔勞北軍
至忻州遇晉使亦斬之謂刺史丁審𤦺曰敵過城下而
不顧其心可見還日必無全理不若早帥兵民自五臺
犇鎮州將行審𤦺悔之閉牙城不從州兵欲攻之𤦺曰
國家如此何為復相屠滅乃帥州兵趣鎮州審𤦺遂降