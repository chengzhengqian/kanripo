及暮合戰神福陽敗引舟泝流而上壇建追之神福復
還順流擊之壇建樓船大列火炬神福令軍中曰望火
炬輒撃之壇建軍皆滅火旗幟交雜神福因風縦火焚
其艦壇建大敗士卒焚溺死者甚衆戊申又戰于皖口
壇建僅以身免獲徐綰行宻以檻車載之遺錢鏐鏐剖
其心以祭高渭頵聞壇建敗自将水軍逆戰神福曰賊
棄城來此天亡也臨江堅壁不戰遣使告行宻請發步
兵㫁其歸路行宻遣漣水制置使臺濛将兵應之王茂