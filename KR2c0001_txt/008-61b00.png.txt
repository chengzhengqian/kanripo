使黄門令收碩誅之因悉領其屯兵票騎將軍董重與
何進權埶相害中官挾重以為黨助董太后每欲參干
政事何太后輒相禁塞董后忿恚詈曰汝今輈張怙汝
兄耶吾敕票騎斷何進頭如反手耳何太后聞之以告
進五月進與三公共奏孝仁皇后使故中常侍夏惲等
交通州郡辜較財利悉入西省故事蕃后不得留京師
請遷宫本國奏可辛巳進舉兵圍票騎府收董重免官
自殺六月辛亥董后憂怖暴崩民間由是不附何氏