淵於萬衆之中㑹步兵至合擊大破之　張金稱郝孝
德孫宣雅高士達楊公卿等冦掠河北屠陷郡縣隋將
帥敗亡相繼惟虎賁郎將王辯清河郡丞楊善㑹數有
功帝遣太僕楊義臣討張金稱金稱與左右逃於清河
之東楊善㑹討擒之餘衆皆歸竇建德　内史侍郎虞
世基以帝惡聞賊盜諸將及郡縣有告敗求救者世基
皆抑損表狀不以實聞但云鼠竊狗盜郡縣捕逐行當
殄盡願陛下勿以介懷帝良以為然或杖其使者以為