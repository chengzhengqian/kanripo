及於難及綏死兄嵩哭之曰我祖其殆聖乎　臣光曰
何曽譏武帝偷惰取過目前不為逺慮知天下將
亂子孫必與其憂何其明也然身為僭侈使子孫承
流卒以驕奢亡族其明安在哉且身為宰相知其君之
過不以告而私語於家非忠臣也　丁邜詔以王衍為
太尉太傅越解兖州牧領司徒越以頃來興事多由殿
省乃奏宿衛有侯爵者皆罷之時殿中武官並封侯由
是出者略盡皆泣涕而去更使右衛將軍何倫左衛將