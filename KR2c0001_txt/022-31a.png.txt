后察知之至秋太后對帝謂羣臣曰今隔絶我母子不
聴往來復何用我為我當出家修道於嵩山閒居寺耳
因欲自下髮帝及羣臣叩頭泣涕殷勤苦請太后聲色
愈厲帝乃宿於嘉福殿積數日遂與太后宻謀黜义然
帝深匿形迹太后有忿恚欲得往來顯陽之言皆以告
义又對义流涕叙太后欲出家憂怖之心日有數四义
殊不以為疑乃勸帝從太后所欲於是太后數御顯陽
殿二宫無復禁礙义舉元法僧為徐州法僧反太后數