奉寳升殿讀已降帥百官舞蹈稱賀帝遂與文蔚等宴
於𤣥徳殿帝舉酒曰朕輔政未久此皆諸公推戴之力
文蔚等皆慙懼俯伏不能對獨蘇循薛貽矩及刑部尚
書張禕盛稱帝功徳宜應天順人帝復與宗戚飲博於
宫中酒酣朱全昱忽以投瓊擊盆中迸散睨帝曰朱三
汝本碭山一民也從黄巢為盜天子用汝為四鎮節度
使富貴極矣奈何一旦滅唐家三百年社稷自稱帝王
行當滅族奚以博為帝不懌而罷乙丑命有司告天地