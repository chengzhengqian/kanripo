許州梁主謂皇甫麟曰李氏吾世讎理難降首不可俟
彼刀鋸吾不能自裁卿可斷吾首麟泣曰臣為陛下揮
劒死唐軍則可矣不敢奉此詔梁主曰卿欲賣我邪麟
欲自剄梁主持之曰與卿俱死麟遂弑梁主因自殺梁
主為人温恭儉約無荒淫之失但寵信趙張使擅威福
踈棄敬李舊臣不用其言以至於亡己卯旦李嗣源軍
至大梁攻封丘門王瓚開門出降嗣源入城撫安軍民
是日帝入自梁門百官迎謁於馬首拜伏請罪帝慰勞