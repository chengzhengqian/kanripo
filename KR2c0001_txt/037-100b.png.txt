劒犇髙郵霸犇海陵　楊行宻圍廣陵且半年秦彦畢
師鐸大小數十戰多不利城中無食米斗直錢五十緡
草根木實皆盡以堇泥為餅食之餓死者大半宣軍掠
人詣肆賣之驅縛屠割如羊豕訖無一聲積骸流血滿
於坊市彦師鐸無如之何嚬蹙而已外圍益急彦師鐸
憂懣殆無生意相對抱膝終日悄然行宻亦以城久不
下欲引還己巳夜大風雨吕用之部将張審威帥麾下
士三百晨伏於西壕俟守者易代潜登城啟闗納其衆