宋子仙自錢塘旋軍擊之壬戌緝弃城奔海鹽子仙復
據呉郡戊辰侯景置呉州於呉郡以安陸王大春為刺
史　鄱陽王範聞建康不守戒嚴欲入僚佐或說之曰
今魏人已據夀陽大王移足則虜騎必窺合肥前賊未
平後城失守將若之何不如待四方兵集使良將將精
卒赴之進不失勤王退可固本根範乃止㑹東魏大將
軍澄遣西兖州刺史李伯穆逼合肥又使魏收為書諭
範範方謀討侯景藉東魏為援乃帥戰士二萬出東關