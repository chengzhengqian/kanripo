徽乗馬走帝屢呼之不顧而去兆騎執帝鎖於永寧寺
樓上帝寒甚就兆求頭巾不與兆營於尚書省用天子
金鼓設刻漏於庭撲殺皇子汙辱嬪御妃主縱兵大掠
殺司空臨淮王彧尚書左僕射范陽王誨青州刺史李
延寔等城陽王徽走至山南抵前洛陽令冦祖仁家祖
仁一門二刺史皆徽所引拔以有舊恩故投之徽齎金
百斤馬五十匹祖仁利其財外雖容納而私謂子弟曰
如聞爾朱兆購募城陽王得之者封千户侯今日富貴