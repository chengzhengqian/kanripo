壬戌夜庭湊結牙兵譟於府署殺𢎞正及僚佐元從將吏
并家屬三百餘人庭湊自稱留後逼監軍宋惟澄奏求
節鉞八月癸巳惟澄以聞朝廷震駭崔倰扵崔植為再
從兄故時人莫敢言其罪初朝廷易置魏鎮帥臣左金
吾將軍楊元卿上言以為非便又詣宰相深陳利害及
鎮州亂上賜元卿白玉帯辛未以元卿為涇原節度使
瀛莫將士家屬多在幽州壬申莫州都虞候張良佐潜
引朱克融兵入城刺史吳暉不知所在癸酉王庭湊遣