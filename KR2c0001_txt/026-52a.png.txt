亡過半耕稼失時田疇多荒加之饑饉糓價踊貴東北
邊尤甚斗米直數百錢所運米或粗惡令民糴以償之
又發鹿車夫六十餘萬二人共推米三石道途險逺不
足充糇糧至鎮無可輸皆懼罪亡命重以官吏貪殘因
縁侵漁百姓困窮財力俱竭安居則不勝凍餒死期交
急剽掠則猶得延生於是始相聚為羣盜鄒平民王薄
擁衆據長白山剽掠齊濟之郊自稱知世郎言事可知
矣又作無向遼東浪死歌以相感勸避征役者多往歸