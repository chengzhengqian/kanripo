懷中詔版以令吏士曰詔討卓耳餘皆不問吏士皆正
立不動大稱萬嵗百姓歌舞於道長安中士女賣其珠
玉衣裝市酒肉相慶者填滿街肆弟旻璜等及宗族老
弱在郿皆為其羣下所斫射死暴卓尸於市天時始熱
卓素充肥脂流於地守尸吏為大炷置卓臍中然之光
明達曙如是積日諸袁門生聚董氏之尸焚灰揚之於
路塢中有金二三萬斤銀八九萬斤錦綺竒玩積如丘
山以王允録尚書事吕布為奮威將軍假節儀比三司