超既至于窴廣德禮意甚踈且其俗信巫巫言神怒何
故欲向漢漢使有騧馬急求取以祠我廣德乃遣國相
私來比就超請馬超密知其狀報許之而令巫自來取
馬有頃巫至超即斬其首收私來比鞭笞數百以巫首
送廣德因責譲之廣德素聞超在鄯善誅㓕虜使大惶
恐即殺匈奴使者而降超重賜其王以下因鎮撫焉於
是諸國皆遣子入侍西域與漢絶六十五載至是乃復
通焉超彪之子也