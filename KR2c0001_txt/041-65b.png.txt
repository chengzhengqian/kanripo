迎丁卯潞王至陜僚佐説王曰今大王將及京畿傳聞
乗輿已播遷大王宜少留於此先移書慰安京城士庶
王從之移書諭洛陽文武士庶惟朱𢎞昭馮贇兩族不
赦外自餘勿有憂疑康義誠軍至新安所部將士自相
結百什為羣棄甲兵爭先詣陜降纍纍不絶義誠至乾
壕麾下纔餘數十人遇潞王候騎十餘人義誠解所佩
弓劔為信因候騎請降於潞王戊辰閔帝聞潞王至陜
義誠軍潰憂駭不知所為急遣中使召朱𢎞昭謀所向