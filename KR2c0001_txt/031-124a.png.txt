徳棣等州皆降雖相州未下河北率為唐有矣　郭子
儀還東都經營河北　崔器吕諲上言諸陷賊官背國
從偽準律皆應處死上欲從之李峴以為賊陷兩京天
子南巡人自逃生此屬皆陛下親戚或勲舊子孫今一
㮣以叛法處死恐乖仁恕之道且河北未平羣臣陷賊
者尚多若寬之足開自新之路若盡誅之是堅其附賊
之心也書曰殱厥渠魁脅從罔理諲器守文不達大體
惟陛下圖之爭之累日上從峴議以六等定罪重者刑