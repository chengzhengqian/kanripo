黄權閉城堅守湏璋稽服乃降於是董和黄權李嚴等
本璋之所授用也吳懿費觀等璋之婚親也彭羕璋之
所擯棄也劉巴宿昔之所忌恨也備皆䖏之顯任盡其
噐能有志之士無不競勸益州之民是以大和初劉璋
以許靖為蜀郡太守成都將潰靖謀踰城降備備以此
薄靖不用也法正曰天下有獲虚譽而無其實者許靖
是也然今主公始創大業天下之人不可戸説宜加敬
重以慰逺近之望備乃禮而用之　成都之圍也備與