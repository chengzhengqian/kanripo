守一復表彈元忠曰重俊乃陛下之子猶加昭憲元忠
非勲非戚焉得獨漏嚴刑甲辰又貶元忠務川尉頃之
楚客又令袁守一奏言則天昔在上陽宫不豫狄仁傑
奏請陛下監國元忠密奏以為不可此則元忠懐逆日
乆請加嚴誅上謂楊再思等曰以朕思之人臣事主必
在一心豈有主上小疾遽請太子知事此乃仁傑欲樹
私恩未見元忠有失守一欲借前事以䧟元忠其可乎
楚客乃止元忠行至涪陵而卒　銀青光禄大夫上庸