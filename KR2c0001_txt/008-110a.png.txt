不假明公輕上無禮一罪也章遂跋扈經年當以時進
討而卓云未可沮軍疑衆二罪也卓受任無功應召稽
留而軒昂自髙三罪也古之名將仗鉞臨衆未有不斷
斬以成功者也今明公埀意於卓不即加誅虧損威刑
於是在矣温不忍發乃曰君且還卓將疑人堅遂出
四年春三月韓遂殺邉章及北宫伯玉李文侯擁兵十
餘萬進圍隴西太守李相如叛與遂連和涼州刺史耿
鄙率六郡兵討遂鄙任治中程球球通姦利士民怨之