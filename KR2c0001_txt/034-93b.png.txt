人情未安遂専以嚴酷為治所用杖絶大扵常行者每
詈將卒輙曰反虜又盛夏役士卒營府舎督責峻急將
卒憤怨辛夘役卒王弁與其徒四人浴扵沂水宻謀作
亂曰今服役觸罪亦死奮命立事亦死死扵立事不猶
愈乎眀日常侍與監軍副使有宴軍將皆在告直兵多
休息吾屬乘此際出其不意取之可以萬全四人皆以
為然約事成推弁為留後壬辰遂方宴飲日過中弁等
五人突入扵直房前取弓刀徑前射副使張敦實殺之