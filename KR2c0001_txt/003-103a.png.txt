父子之間人所難言也公獨明其不然此高廟神靈使
公教我公當遂為吾輔佐立拜千秋為大鴻臚而族滅
江充家焚蘇文於横橋上及泉鳩里加兵刃於太子者
初為北地太守後族上憐太子無辜乃作思子宫為歸
來望思之臺於湖天下聞而悲之
昭帝始元五年春正月有男子乘黄犢車詣北闕自謂
衛太子公車以聞詔使公卿將軍中二千石雜識視長
安中吏民聚觀者數萬人右将軍勒兵闕下以備非常