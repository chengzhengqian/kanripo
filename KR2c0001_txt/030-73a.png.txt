丁巳新明堂成髙二百九十四尺方三百尺規模率小
於舊上施金塗鐵鳯髙二丈後為大風所損更為銅火
珠羣龍捧之號曰通天宫赦天下改元萬歳通天　太
后思徐有功用法平擢拜左臺殿中侍御史逺近聞者
無不相賀鹿城主簿宗城潘好禮著論稱有功蹈道依
仁固守誠節不以貴賤死生易其操履設客問曰徐公
於今誰與為比主人曰四海至廣人物至多或匿迹韜
光僕不敢誣若所聞見則一人而已當於古人中求之