謁䕶䕶謂植已死左右曰植亦在門䕶大怒曰陽平公
不信我乃召入仍命逺同坐令畧陽公與植相質於逺
前植辭窮謂畧陽公曰本為此謀欲安社稷利至尊耳
今日至此何事云云逺聞之自投於牀曰若爾誠合萬
死於是䕶乃害植并逼逺令自殺植弟叔詣叔謙叔讓
亦死餘子以㓜得免初逺弟開府儀同三司穆知植非
保家之主毎勸逺除之逺不能用及逺臨刑泣謂穆曰
吾不用汝言以至此穆當從坐以前言獲免除名為民