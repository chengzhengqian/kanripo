之韓逰瓌說昕曰李太尉功高自棄已蹈禍機中丞今
日可以自求富貴逰瓌請帥麾下以從昕曰昕微賤賴李
太尉得至此不忍負也逰瓌乃謝病不出隂與諸将髙
固楊懐賔等相結時崔漢衡以吐蕃兵營扵邠南高固
曰昕以衆去則邠城空矣乃詐為渾瑊書召吐蕃使稍
逼邠城昕等懼竟不敢出昕等謀殺諸将之不從者逰
瓌知之先與高固等舉兵殺昕遣楊懐賔奉表以聞且
遣人吿崔漢衡漢衡矯詔以逰瓌知軍府事軍中大喜