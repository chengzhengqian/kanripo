馬公勇而有謀寛厚樂善吾所不及真乃主也乃以牒
召之殷猶豫未行聽直軍將汝南姚彥章説殷曰公與
劉龍驤張司馬一體人也今龍驤遇禍司馬傷髀天命
人望舍公尚誰屬哉殷乃使親從都副指揮使李瓊留
攻邵州徑詣長沙五月馬殷至長沙張佶肩輿入府坐
受殷拜謁已乃命殷升聽事以留後讓之即趨下帥將
吏拜賀後為行軍司馬代殷將兵攻邵州　　秋九月
以湖南軍留後馬殷判湖南軍府事殷以高郁為謀主