一夜行三百餘里此所謂彊弩之末勢不能穿魯縞者
也故兵法忌之曰必蹶上將軍且北方之人不習水戰
又荆州之民附操者偪兵勢耳非心服也今將軍誠能
命猛將統兵數萬與豫州協規同力破操軍必矣操軍
破必北還如此則荆吳之勢彊鼎足之形成矣成敗之
機在於今日權大悦與其羣下謀之是時曹操遺權書
曰近者奉辭伐罪旌麾南指劉琮束手今治水軍八十
萬衆方與將軍㑹獵於吳權以示羣下莫不響震失色