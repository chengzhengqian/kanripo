忽至衆力不少並傖楚壯士人情大安甲辰進孝祖號
撫軍將軍假節督前鋒諸軍事遣向虎檻寵賚甚厚初
上遣東平畢衆敬詣兖州募人至彭城薛安都以利害
說之矯上命以衆敬行兖州事衆敬從之殷孝祖使司
馬劉文石守瑕丘衆敬引兵擊殺之安都素與孝祖有
隙使衆敬殺孝祖諸子州境皆附之唯東平太守申纂
據無鹽不從纂鍾之曾孫也　丙午上親總兵出頓中
堂辛亥以山陽王休祐為豫州刺史督輔國將軍彭城