出乃多樹幡旗使煙火不絕夜銜枚引兵與劉尚合軍
豐等不覺明日乃分兵拒水北自將攻江南漢悉兵迎戰
自旦至晡遂大破之斬豐吉於是引還廣都畱劉尚拒
述具以狀上而深自譴責帝報曰公還廣都甚得其宜
述必不敢畧尚而擊公也若先攻尚公從廣都五十里
悉歩騎赴之適當值其危困破之必矣自是漢與述戰
於廣都成都之間八戰八克遂軍于其郭中臧宫㧞緜
竹破涪城斬公孫恢復攻㧞繁郫與呉漢㑹于成都