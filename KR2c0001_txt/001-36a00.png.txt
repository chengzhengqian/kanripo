書曰楚倍秦秦且率諸侯伐楚願王之飭士卒得一樂
戰楚王患之乃復與秦和親
二十三年楚襄王迎婦于秦
臣光曰甚哉秦之無道也殺其父而劫其子楚之不競
也忍其父而婚其讎嗚呼楚之君誠得其道臣誠得其
人秦雖彊烏得陵之哉善乎荀卿論之曰夫道善用之
則百里之地可以獨立不善用之則楚六千里而為讎
人役故人主不務得道而廣有其勢是其所以危也