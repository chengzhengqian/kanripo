飛克用惜其才意臨刑諸將必為之請因而釋之既而
諸將疾其能竟無一人言者既死克用為之不視事者
旬日私恨諸將而於李存信竟無所譴又有薛阿檀者
其勇與存孝相侔諸將疾之常不得志宻與存孝通存
孝誅恐事泄遂自殺自是克用兵勢浸弱而朱全忠獨
盛矣克用表馬師素為邢洺節度使　　夏五月朱瑄
朱瑾求救於河東李克用遣騎將安福順及弟福慶福
遷督精騎五百假道於魏度河應之六月李克用大破