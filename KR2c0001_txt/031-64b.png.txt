以為長城今清河公之西鄰國家平日聚江淮河南錢
帛於彼以贍北軍謂之天下北庫今有布三百餘萬匹
帛八十餘萬匹錢三十餘萬緡糧三十餘萬斛昔討黙
啜甲兵皆貯清河庫今有五十餘萬事户七萬口十餘
萬竊計財足以三平原之富兵足以倍平原之彊公誠
資以士卒撫而有之以二郡為腹心則餘郡如四支無
不隨所使矣真卿曰平原兵新集尚未訓練自保恐不
足何暇及鄰雖然借若諾子之請則將何如乎萼曰清