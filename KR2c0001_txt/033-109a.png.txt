守将也陛下各以其衆及地授之尊懐光之官罷其權
則行營諸将各受本府指麾矣懐光獨立安能為亂上
曰罷懐光兵權若朱泚何對曰陛下既許将士以克城
殊賞将士奉天子之命以討賊取富貴誰不願之邠府
兵以萬數借使臣得而将之足以誅泚况諸道必有仗
義之臣泚不足憂也上然之丁夘懐光遣其将趙昇鸞
入奉天約其夕使别将逹奚小俊燒乾陵令昇鸞為内
應以驚脅乘輿昇鸞詣渾瑊自言瑊遽以聞且請决幸