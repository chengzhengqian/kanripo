延載元年夏五月魏王承嗣等二萬六千餘人上尊號
曰越古金輪聖神皇帝甲午御則天門樓受尊號赦天
下改元　河内有老尼居神都麟趾寺與嵩山人韋什
方等以妖妄惑衆尼自號淨光如來云能知未然什方
自云吳赤烏元年生又有老胡亦自言五百嵗云見薛
師已二百年矣容貎愈少太后甚信重之賜什方姓武
氏秋七月癸未以什方為正諌大夫同平章事制云邁
軒代之廣成逾漢朝之河上八月什方乞還山制罷遣