黄門侍郎梁琛相繼如秦晷與王猛有舊猛接以平生
問晷東方之事晷見燕政不修而秦大治知燕將亡隂
欲自託於猛頗泄其實琛至長安秦王堅方畋於萬年
欲引見琛琛曰秦使至燕燕之君臣朝服備禮灑掃宫
庭然後敢見今秦主欲野見之使臣不敢聞命尚書郎
辛勁謂琛曰賔客入境惟主人所以處之君焉得專制
其禮且天子稱乘輿所至曰行在所何常居之有又春
秋亦有遇禮何為不可乎琛曰晉室不綱靈祚歸德二