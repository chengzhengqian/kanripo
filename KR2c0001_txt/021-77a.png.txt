三千救九山徐州長史潘伯鄰據淮陵寧朔將軍王燮
保焦城党法宗等進㧞焦城破淮陵十一月壬午擒明
素斬伯鄰先是南梁太守馮道根戍阜陵初到修城隍
逺斥候如敵將至衆頗笑之道根曰怯防勇戰此之謂
也城未畢党法宗等衆二萬奄至城下衆皆失色道根
命大開門緩服登城選精銳二百人出與魏兵戰破之
魏人見其意態閒暇戰又不利遂引去道根將百騎擊
髙祖珍破之魏諸軍糧運絶引退以道根為豫州刺史