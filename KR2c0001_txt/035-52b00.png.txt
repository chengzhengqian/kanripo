上幸㑹寧殿作樂有童子縁橦一夫來徃走其下如狂
上怪之左右曰其父也上泫然流涕曰朕貴為天子不
能全一子召教坊劉楚材等四人宫人張十十等責之
曰構害太子皆爾曹也今更立太子復欲爾邪執以付
吏己巳皆殺之上因是感傷舊疾遂増　十一月乙亥
上疾少間坐思政殿召當直學士周墀賜之酒因問曰
朕可方前代何主對曰陛下堯舜之主也上曰朕豈敢
比堯舜所以問卿者何如周赧漢獻耳墀驚曰彼亡國