其分非公而誰乎主上猜忍尤忌諸李金才既死公不
思變通必為之次矣淵心然之及留守晉陽鷹揚府司
馬太原許世緒説淵曰公姓在圖籙名應歌謡握五郡
之兵當四戰之地舉事則帝業可成端居則亡不旋踵
唯公圖之行軍司鎧文水武士彠前太子左勲衛唐憲
憲弟儉皆勸淵舉兵儉説淵曰明公北招戎狄南収豪
傑以取天下此湯武之舉也淵曰湯武非所敢擬在私
則圖存在公則拯亂卿姑自重吾將思之憲邕之孫也