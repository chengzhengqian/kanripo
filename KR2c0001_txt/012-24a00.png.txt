六軍告以二公濳圖不軌吾今受詔都督中外諸軍諸
在直衛者皆嚴加警備其在外營便相帥徑詣行府助
順討逆又矯詔亮瓘官屬一無所問皆罷遣之若不奉
詔便軍灋從事遣公孫宏李肇以兵圍亮府侍中清河
王遐收瓘亮帳下督李龍白外有變請拒之亮不聽俄
而兵登墻大呼亮驚曰吾無貳心何故至此詔書其可
見乎宏等不許趣兵攻之長史劉凖謂亮曰觀此必是
姦謀府中俊乂如林猶可力戰又不聽遂為肇所執歎