奉本遣振如京師詗事既還又遣親吏蔣𤣥暉如京師
與崔𦙍謀之又召程巖赴大梁　太子即位累旬藩鎮
牋表多不至王仲先性苛察素知左右軍多積弊及為
中尉鉤校軍中財榖得隠没為姦者痛捶之急徴所負
將士頗不安有鹽州雄毅軍使孫徳昭為左神䇿指揮
使自劉季述等廢立常憤惋不平崔𦙍聞之遣判官石
戩與之遊徳昭毎酒酣必泣戩知其誠乃宻以𦙍意説
之曰自上皇幽閉中外大臣至於行間士卒孰不切齒