圍束鹿丙寅朱滔張孝忠與戰扵束鹿城下惟岳大敗
燒營而遁兵馬使王武俊為左右所構惟岳疑之惜其
才未忍除也束鹿之戰使武俊為前鋒私自謀曰我破
朱滔則惟岳軍勢大振歸殺我必矣故戰不甚力而敗
朱滔欲乘勝攻恒州張孝忠引兵西北軍于義豐滔大
驚孝忠将佐皆怪之孝忠曰恒州宿将尚多未易可輕
迫之則幷力死鬬緩之則自相圖諸君第觀之吾軍義
豐坐待惟岳之殄滅耳且朱司徒言大而識淺可與共