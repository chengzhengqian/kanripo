晉州乘勝至此今偽主奔波關東響振自古行兵未有
若斯之盛昨日破城將士輕敵微有不利何足為懐丈
夫當死中求生敗中取勝今破竹之勢已成奈何棄之
而去齊王憲柱國王誼亦以為去必不免段暢等又盛
言城内空虚周主乃駐馬鳴角收兵俄頃復振辛酉旦
還攻東門克之延宗戰力屈走至城北周人擒之周主
下馬執其手延宗辭曰死人手何敢廹至尊周主曰兩
國天子非有怨惡直為百姓來耳終不相害勿怖也使