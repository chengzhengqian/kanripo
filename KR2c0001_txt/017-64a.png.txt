且殺傷士卒不如案兵待之道覆以循多疑少决乃歎
曰我終為盧公所誤事必無成使我得為英雄馳驅天
下不足定也裕登石頭城望循軍初見引向新亭顧左
右失色既而廻泊蔡洲乃恱於是衆軍轉集裕恐循侵
軼用虞邱進計伐樹栅石頭淮口修治越城築查浦藥
園廷尉三壘皆以兵守之劉毅經渉蠻晉僅能自免從
者饑疲死亡什七八丙寅至建康待罪裕慰勉之使知
中外留事毅乞自貶詔降為後将軍　盧循伏兵南㟁