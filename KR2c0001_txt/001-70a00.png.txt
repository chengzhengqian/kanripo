六年楚趙魏韓衛合從以伐秦楚王為從長春申君用
事取壽陵至函谷關秦師出五國之師皆敗走楚王以
咎春申君春申君以此益疎觀津人朱英謂春申君曰
人皆以楚為彊君用之而弱其於英不然先君時秦善
楚二十年而不攻楚何也秦踰黽阨之塞而攻楚不便
假道於兩周背韓魏而攻楚不可今則不然魏旦暮亡
不能愛許鄢陵魏割以與秦秦兵去陳百六十里臣之
所觀者見秦楚之日鬬也楚於是去陳徙壽春命曰郢