所誅已多不可復益也季昶歎曰吾不知死所矣朝邑
尉武彊劉幽求亦謂桓彦範敬暉曰武三思尚存公輩
終無葬地若不早圖噬臍無及不從上女安樂公主適
三思子崇訓上官婉兒者儀之女孫也儀死沒入掖庭
辯慧善屬文明習吏事則天愛之自聖歴以後百司表
奏多令參决及上即位又使專掌制命益委任之拜為
婕妤用事於中三思通焉故黨於武氏又薦三思於韋
后引入禁中上遂與三思圖議政事張柬之等皆受制