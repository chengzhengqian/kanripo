時和年豐家給人足此太平之象也于斯之時閽寺專
權脅君於内弗能遠也藩鎮阻兵陵慢於外弗能制也
士卒殺逐主帥拒命自立弗能詰也軍旅歳興賦歛日
急骨血縱横於原野杼軸空竭於里閭而僧孺謂之太
平不亦誣乎當文宗求治之時僧孺任居承弼進則偷
安取容以竊位退則欺君誣世以盜名罪孰大焉
丁未以前西川節度使李德裕為兵部尚書初李宗閔
與德裕有隙及德裕還自西川上注意甚厚朝夕且為