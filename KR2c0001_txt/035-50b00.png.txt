不能保况申錫僅全腰領耳非獨内臣外庭亦有助之
者皆由朕之不明曏使遇漢昭帝必無此寃矣鄭覃李
固言亦共言其寃上深痛恨有慚色庚辰詔悉復申錫
官爵以其子慎微為成固尉　上自甘露之變意忽忽
不樂兩軍毬鞠之㑹什減六七雖宴享音伎雜遝盈庭
未甞解顔閒居或徘徊眺望或獨語歎息壬午上於延
英謂宰相曰朕毎與卿等論天下事則不免愁對曰為
理者不可以速成上曰朕毎讀書恥為凡主李石曰方