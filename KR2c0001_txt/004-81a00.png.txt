其赦望之罪收前将軍光祿勲印綬及堪更生皆免為
庶人　夏四月詔賜蕭望之爵關内侯給事中朝朔望
　上復徵周堪劉更生欲以為諫大夫𢎞恭石顯白皆
以為中郎上器重蕭望之不已欲倚以為相恭顯及許
史子弟侍中諸曹皆側目於望之等更生乃使其外親
上變事言地震殆為恭等不為三獨夫動臣愚以為宜
退恭顯以章蔽善之罰進望之等以通賢者之路如此
太平之門開災異之原塞矣書奏恭顯疑其更生所為