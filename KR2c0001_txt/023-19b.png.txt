有王思村民以麥飯壺漿獻帝帝悅復一村十年至稠
桑潼關大都督毛鴻賓迎獻酒食從官始解飢渴八月
甲寅丞相歡集百官謂曰為臣奉主匡救危亂若處不
諫争出不陪從緩則耽寵争榮急則委之逃竄臣節安
在衆莫能對兼尚書左僕射辛雄曰主上與近習圖事
雄等不得預聞及乗輿西幸若即追隨恐跡同佞黨留
待大王又以不從蒙責雄等進退無所逃罪歡曰卿等
備位大臣當以身報國羣佞用事卿等嘗有一言諫争