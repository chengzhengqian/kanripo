臣光曰建信侯謂冐頓殘賊不可以仁義說而欲與為
婚姻何前後之相違也夫骨肉之恩尊卑之叙唯仁義
之人為能知之奈何欲以此服冐頓哉蓋上世帝王之
御夷狄也服則懷之以徳叛則震之以威未聞與為㛰
姻且冒頓視其父如禽獸而獵之奚有於婦翁建信侯
之術固已疎矣况魯元已為趙后又可奪乎
惠帝三年春以宗室女為公主嫁匈奴冒頓單于是時
冒頓方彊為書使使遺髙后辭極䙝嫚髙后太怒召將