死殺楊竺流其尸於江又誅全寄吴安孫竒皆以其黨
覇譛和故也初楊竺少獲聲名而陸遜謂之終敗勸竺
兄穆令與之别族及竺敗穆以數諌戒竺得免死朱據
未至官中書令孫𢎞以詔書追賜死　冬十一月吴主
立子亮為太子
三年夏五月吴主立潘夫人為皇后　吴主頗寤太子
和之無罪　冬十一月吴主祀南郊還得風疾欲召和
還全公主及侍中孫峻中書令孫𢎞固争之乃止