景宣為左右軍中尉壬辰以東都留守韋昭度為司徒
門下侍郎同平章事御史中丞崔𦙍為户部侍郎同平
章事𦙍慎由之子也外寛𢎞而内巧險與崔昭緯深相
結故得為相季父安潜謂所親曰吾父兄刻苦以立門
户終為緇郎所壊緇郎𦙍小字也李茂貞勒兵不解請
誅杜讓能然後還鎮崔昭緯復從而擠之冬十月賜讓
能及其弟户部侍郎𢎞徽自盡復下詔布告中外稱讓
能舉枉錯直愛憎繫於一時鬻獄賣官聚歛踰於巨萬