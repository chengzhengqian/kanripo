嘉平二年　初㑹稽潘夫人有寵於吳主生少子亮吴
主愛之全公主既與太子和有隙欲豫自結數稱亮羙
以其夫之兄子尚女妻之吴主以魯王覇結朋黨以害
其兄心亦惡之謂侍中孫峻曰子弟不睦臣下分部將
有袁氏之敗為天下笑若使一人立者安得不亂乎遂
有廢和立亮之意然猶沈吟者厯年峻静之曽孫也秋
吴主遂幽太子和驃騎將軍朱據諌曰太子國之本根
加以雅性仁孝天下歸心昔晉獻用驪姬而申生不存