然則奈何可求曰顥剛愎而暗於事公能見聽請為公
圖之時副使李承嗣參預軍府之政可求又説承嗣曰
顥凶威如此今出徐於外意不徒然恐亦非公之利承
嗣深然之可求徃見顥曰公出徐公於外人皆言公欲
奪其兵權而殺之多言亦可畏也顥曰右牙欲之非吾
意也業已行矣奈何可求曰止之易耳明日可求邀顥
及承嗣俱詣温可求瞋目責温曰古人不忘一飯之恩
况公楊氏宿將今幼嗣初立多事之時乃求自安於外