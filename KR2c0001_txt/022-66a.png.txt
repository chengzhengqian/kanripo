尚書薛琡曰邢杲兵衆雖多鼠竊狗偷非有逺志顥帝
室近親來稱義舉其勢難測宜先去之天穆以諸將多
欲撃杲又魏朝亦以顥為孤弱不足慮命天穆等先定
齊地還帥撃顥遂引兵東出顥與陳慶之乗虚自銍城
進抜榮城遂至梁國魏丘大千有衆七萬分築九城以
拒之慶之攻之自旦至申拔其三壘大千請降顥登壇
燔燎即帝位於睢陽城南改元孝基　五月丁巳魏以
東南道大都督楊昱鎮滎陽尚書僕射爾朱世隆鎮虎