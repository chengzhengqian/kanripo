將如秦州羣臣諫者甚衆皆不聼王宗弼上表諫蜀主
投其表於地太后涕泣不食止之亦不能得前秦州節
度判官蒲禹卿上表幾二千言其畧曰先帝艱難創業
欲傳之萬世陛下少長富貴荒色惑酒秦州人雜𦍑胡
地多瘴癘萬衆困於奔馳郡縣罷於供億鳯翔久為仇
讎必生釁隙唐國方通歡好恐懐疑貳先皇未嘗無故
盤遊陛下率意頻離宫闕秦皇東狩鑾駕不還煬帝南
巡龍舟不返蜀都彊盛雄視鄰邦邊亭無烽火之虞境