戰兵初合命驅牛驢者疾進一時鳴鼔塵埃漲天鍾葵
軍不知以為伏兵發因而奔潰義臣縱擊大破之晉絳
吕三州皆為諒城守楊素各以二千人縻之而去諒遣
其將趙子開擁衆十餘萬柵絶徑路屯據髙壁布陳五
十里素令諸將以兵臨之自引竒兵濳入霍山縁崖谷
而進素營於谷口自坐營外使軍司入營簡留三百人
守營軍士憚北軍之彊不欲出戰多願守營因爾致遲
素責所由軍司具對素即召所留三百人出營悉斬之