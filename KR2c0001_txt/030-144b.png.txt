留守元振可吏部尚書懐貞可左御史大夫日知可户
部尚書説可左丞並罷政事以吏部尚書劉幽求為侍
中右散騎常侍魏知古為左散騎常侍太子詹事崔湜
為中書侍郎並同中書門下三品中書侍郎陸象先同
平章事皆太平公主之志也象先清浄寡欲言論髙逺
為時人所重湜私侍太平公主公主欲引以為相湜請
與象先同升公主不可湜曰然則湜亦不敢當公主乃
為之并言於上上不欲用湜公主涕泣以請乃從之