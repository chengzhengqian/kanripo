太子自出太極殿前乗西北風縱之賊怪之以為厭勝
射而下之援軍募人能入城送啟者鄱陽世子嗣左右
李朗請先受鞭詐為得罪叛投賊因得入城城中方知
援兵四集舉城鼓譟上以朗為直閣將軍賜金遣之朗
緣鍾山之後宵行晝伏積日乃達癸未鄱陽世子嗣永
安侯確莊鐵羊鴉仁栁敬禮李遷仕樊文皎將兵度淮
攻東府前柵焚之侯景退衆軍營於青溪之東遷仕文
皎帥銳卒五千獨進深入所向摧靡至菰首橋東景將