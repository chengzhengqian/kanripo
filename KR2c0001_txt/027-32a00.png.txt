書曰今日以前咸共刷蕩使至以後彼此通懷七政之
重佇公匡弼九伐之利委公指揮權等既至宻北面拜
受詔書既無西慮悉以精兵東拒化及宻知化及軍糧
且盡因偽與和化及大喜恣其兵食冀宻饋之㑹宻下
有人獲罪亡抵化及具言其情化及大怒其食又盡乃
渡永濟渠與宻戰于童山之下自辰達酉宻為流矢所
中墮馬悶絶左右奔散追兵且至惟秦叔寶獨捍衛之
宻由是獲免叔寶復収兵與之力戰化及乃退化及入