南城浮橋㫁南城遂破斬首數千級時受命適三日矣
守殷以小舟載甲士濟河救之不及彦章進攻潘張麻
家口景店諸寨皆拔之聲勢大振帝遣宦者焦彦賔急
趣楊劉與鎮使李周固守命守殷棄徳勝北城撤屋材
為栰載兵械浮河東下助楊劉守備徙其芻糧薪炭於
澶州所耗失殆半王彦章亦撤南城屋材浮河而下各
行一岸每遇灣曲輙於中流交鬬飛矢雨集或全舟覆
沒一日百戰互有勝負比及楊劉殆亡士卒之半己巳