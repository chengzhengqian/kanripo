世夐文隱好生矯誕真雖存矣偽亦憑焉夫六經彪炳¶
而緯候稠疊孝論昭晳(元作哲/許改)而鉤䜟葳蕤按經驗緯¶
其偽有四葢緯之成經其猶織綜絲麻不雜布帛乃成¶
今經正緯竒倍擿千里其偽一矣經顯聖訓也緯隱神¶
教也聖訓宜廣神教宜約而今緯多於經神理更繁其¶
偽二矣有命自天迺稱符讖而八十一篇皆託於孔子¶
則是堯造緑圖昌制丹書其偽三矣商周以前圖籙頻¶
見春秋之末羣經方備先緯後經體乖織綜其偽四矣¶