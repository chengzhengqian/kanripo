著縑緗暨乎崔杜以來蕭羊以往代祀緜逺名氏滋繁¶
或籍甚不渝人亡業顯或慿附增價身謝道衰加以縻¶
蠧不傳搜祕將盡偶逢真賞時亦罕窺優劣紛紜恒難¶
覼縷其有顯聞當代遺跡見存無俟抑揚自標先後且¶
六爻之作肇自軒轅八體之興始於嬴政其來尚矣厥¶
用斯𢎞但今古不同妍質懸隔既非所習又亦畧諸復¶
有龍蛇雲露之流龜鶴花英之類乍圖真於率爾或寫¶
瑞於當年巧涉丹青工虧翰墨既異夫楷式非所詳焉¶