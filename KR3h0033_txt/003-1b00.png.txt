覩鳥迹以興思也因而遂滋則謂之字有六義焉一曰¶
指事上下是也二曰像形日月是也三曰形聲江河是¶
也四曰㑹意武信是也五曰轉注老考是也六曰假借¶
令長是也夫指事者在上為上在下為下象形者日滿¶
月虧象其形也形聲者以類為形酌以聲也㑹意者止¶
戈為武人言為信也轉注者以老為夀考也假借者數¶
言同字其聲雖異文意一也自黄帝至於三代其文不¶
改及秦用篆書焚燒先典而古文絶矣漢武帝時魯共¶