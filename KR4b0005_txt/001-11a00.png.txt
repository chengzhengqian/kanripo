情欝結兮不可化奄失恃兮孤㷀㷀内自悼兮啼失聲
思報徳兮邈已絶感鞠育兮情剥裂嗟母兄兮永潛藏
想形容兮内摧傷感陽春兮思慈親欲一見兮路無因
望南山兮發哀歎感几杖兮涕汍瀾念疇昔兮母兄在
心逸豫兮夀四海忽已逝兮不可追心窮約兮但有悲
上空堂兮廓無依覩遺物兮心崩摧中夜悲兮當誰告
獨抆淚兮抱哀戚日逺邁兮思予心戀所生兮淚不禁
慈母没兮誰予驕顧自憐兮心忉忉訴蒼天兮天不聞