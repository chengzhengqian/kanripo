變土之異也納所食之氣還質易性豈不能哉故赤斧
以練丹赬髮㳙子以术精久延偓佺以松實方目赤松
以水玉乘烟務光以蒲韮長耳卭䟽以石髓駐年方囬
以雲母變化昌容以蓬蔂易顔若此之類不可詳載也
孰云五榖爲最而上藥無益哉又責千嵗以來目未之
見謂無其人即問談者見千嵗人何以别之欲校之以
形則與人不異欲騐之以年則朝菌無以知晦朔蜉蝣
無以識靈龜然則千嵗雖在市朝固非小年之所辨矣