以神微若伯常騫之許景公壽哉又難云羊舌母聽¶
聞兒啼而審其喪家復請問何由知之爲神心獨悟¶
闇語而當耶甞聞兒啼若此其大而惡今之啼聲似¶
昔之啼聲故知其喪家耶若神心獨悟闇語之當非¶
理之所得也雖曰聽啼無取驗於兒聲矣若以甞聞¶
之聲爲惡故知今啼當惡此爲以甲聲爲度以校乙¶
之啼也夫聲之於音猶形之於心也有形同而情乖¶
貌殊而心均者何以明之聖人齊心等德而形狀不¶
同也茍心同而形異則何言乎觀形而知心哉且口¶
之激氣爲聲何異於籟籥納氣而鳴耶啼聲之善惡¶
不由兒口吉凶猶琴瑟之清濁不在操者之工拙也¶