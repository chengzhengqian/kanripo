　良玊須切磋璠璵就其形隋珠豈不曜雕瑩啟光榮
　與子猶蘭石堅芳互相成庶幾行古道伐檀俟河清
　不謂中離别飄飄然逺征臨輿執手決良誨一何精
　佳言盈我耳援帶以自銘唐虞曠千載三代不可并
　洙泗久已徃微言誰共聽曾參易簀斃仲由結其纓
　晉楚安足慕屢空守以貞潛龍尚泥蟠神龜隐其靈
　庶保吾子言養真以全生東野多所患暫往不乆停
　幸子無損思逍遥以自寧