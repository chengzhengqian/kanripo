　風人重離别行道猶遲遲宋玉哀登山臨水送將歸
　伊此徃昔事言之以增悲歎我與嵇生倐忽将永違
　俯察淵魚遊仰觀雙鳥飛厲翼太清中徘徊于丹池
　欽哉得其所令我心獨違言别在斯湏惄焉如調饑
　離别自古有人非比目魚君子不懐土豈得更安居
　四海皆兄弟何患無彼姝巖穴隠傅説寒谷納白駒
　方各以類聚物亦以羣殊所在有智賢何憂此不如
　所貴身名存功烈在簡書嵗時易過厯日月忽其除