而不識樂乎秦客問曰仲尼有言移風易俗莫善於¶
樂即如所論凡百哀樂皆不在聲即移風易俗果以¶
何物耶又古人慎靡靡之風抑慆耳之聲故曰放鄭¶
聲遠佞人然則鄭衛之音撃鳴球以恊神人敢問鄭¶
雅之體隆弊所極風俗移易奚由而濟幸重聞之以¶
悟所疑主人應之曰夫言移風易俗者必承衰弊之¶
後也古之王者承天理物必崇簡易之教御無爲之¶
治君靜於上臣順於下玄化潜通天人交泰枯槁之¶
類浸育靈液六合之内沐浴鴻流蕩滌塵垢羣生安¶
逸自求多福黙然從道懷忠抱義而不覺其所以然¶
也和心足於内和氣見於外故歌以叙志儛以宣情¶