豈若翔區外湌瓊漱朝霞遺物棄鄙累逍遙遊太和¶
結友集靈岳彈琴登清歌有能從此者古人何足多¶
詳觀淩世務屯險多憂虞施報更相市大道匿不舒¶
夷路值枳棘安歩將焉如權智相傾奪名位不可居¶
鸞鳳避罻羅遠託崑崙墟莊周悼靈龜越稷嗟王輿¶
至人存諸巳隱璞樂玄虚功名何足殉乃欲列簡書¶
所好亮若兹楊氏歎交衢去去從所志敢謝道不俱¶
　　　與阮德如一首¶
含哀還舊廬感切傷心肝良時遘數子談慰臭如蘭¶
疇昔恨不早既面侔舊歡不悟卒永離念隔悵憂歎¶
事故無不有别易會良難郢人忽巳逝匠石寢不言¶