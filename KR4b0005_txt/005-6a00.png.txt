必爲至樂不可託之於瞽史必須聖人理其絃管爾¶
乃雅音得全也舜命夔撃石拊石八音克諧神人以¶
和以此言之至樂雖待聖人而作不必聖人自執也¶
何者音聲有自然之和而無係於人情克諧之音成¶
於金石至和之聲得於管絃也夫纎毫自有形可察¶
故離瞽以明闇異功耳若以水濟水孰異之哉秦客¶
難曰雖衆喻有隱足招攻難然其大理當有所就若¶
葛盧聞牛鳴知其三子爲犧師曠吹律知南風不竟¶
楚師必敗羊舌母聽聞兒啼而審其喪家凡此數事¶
皆效於上世是以咸見録載推此而言則盛衰吉凶¶
莫不存乎聲音矣今若復謂之誣罔則前言徃記皆¶