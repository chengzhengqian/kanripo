自求多福黙然從道懐忠抱義而不覺其所以然也和
心足於内和氣見於外故歌以叙志儛以宣情然後文
之以采章照之以風雅播之以八音感之以太和導其
神氣養而就之迎其情性致而明之使心與理相順和
與聲相應合乎會通以濟其美故凱樂之情見於金石
含𢎞光大顯於音聲也若以往則萬國同風芳榮齊茂
馥如秋蘭不期而信不謀而誠穆然相愛猶舒錦綵而
粲炳可觀也大道之隆莫盛於此太平之業莫顯於此