顯明臧否感悟思愆恒若創痏欲寡其過謗議沸騰¶
性不傷物頻致怨憎昔慙栁惠今愧孫登内負宿心¶
外恧良朋仰慕嚴鄭樂道閑居與世無營神氣晏如¶
咨予不淑嬰累多虞匪降自天寔由頑踈理弊患結¶
卒致囹圄對答鄙訊縶此幽阻實恥訟免時不我與¶
雖曰義直神辱志沮澡身滄浪豈云能補嗈嗈鳴鴈¶
奮翼北遊順時而動得意忘憂嗟我憤歎曾莫能儔¶
事與願違遘兹淹留窮達有命亦又何求古人有言¶
善莫近名奉時恭黙咎悔不生萬石周慎安親保榮¶
世務紛紜秖攪予情安樂必誡廼終利貞煌煌靈芝¶
一年三秀予獨何爲有志不就懲難思復心焉内疚¶