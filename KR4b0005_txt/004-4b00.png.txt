不識生生之理故動之死地也是以古之人知酒肉爲
甘鴆棄之如遺識名位爲香餌逝而不顧使動足資生
不濫於物知正其身不營於外背其所害向其所利此
所以用智遂生之道也故智之爲美美其益生而不羡
生之爲貴貴其樂和而不交豈可疾智而輕身勤欲而
賤生哉且聖人寳位以富貴爲崇髙者葢謂人君貴爲
天子富有四海民不可無主而存主不能無尊而立故
爲天下而尊君位不爲一人而重富貴也又曰富與貴