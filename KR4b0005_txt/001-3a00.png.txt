淩高遠眄俯仰咨嗟怨彼幽縶邈爾路遐雖有好音¶
誰與清歌雖有姝顔誰與發華仰訊高雲俯託輕波¶
乗流遠遁抱恨山阿¶
輕車迅邁息彼長林春木載榮布葉垂隂習習谷風¶
吹我素琴咬咬黄鳥顧儔弄音感寤馳情思我所欽¶
心之憂矣永嘯長吟¶
浩浩洪流帶我邦畿萋萋緑林奮榮揚暉魚龍瀺灂¶
山鳥羣飛駕言出遊日夕忘歸思我良朋如渇如饑¶
願言不獲愴矣其悲¶
息徒蘭圃秣馬華山流磻平臯垂綸長川目送歸鴻¶
手揮五絃俯仰自得遊心太玄嘉彼釣叟得魚忘筌¶