　　　送憲幕陳時中分題得平章河¶
海國猶傳利澤功滄溟縹渺百蠻通潮來估客船歸市¶
月上人家水浸空析木星辰三島外扶桑宫殿五雲東¶
河梁此日重攜手目送靈槎萬里風¶
　　　金原先壟之側得湧泉甘潔¶
山下流泉冷沁冰渫荒開甃貯甘澄穴通海眼魚龍沸¶
波溢田膏雨霧蒸茶鼎夜寒分石乳藥鑱春暖洗雲層¶
尋幽有約煙霞伴萬壑千巖擬共登¶