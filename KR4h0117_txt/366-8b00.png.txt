三山樓閣隔煙海清水黄塵𣺌何在瑶池幾度宴蟠桃¶
金母蒼然雲鬂改蓬萊山人滄海客緑髮童顔布衣窄¶
養成雞犬服丹砂曾向瑶池掌仙籍幻遊或在長安市¶
咫尺毫端移萬里有時舉歩青㝠中笑引吹笙兩童子¶
仙裳縹緲去復停風中環珮秋泠泠人間望之如列星¶
揚言自說山人名翻身下視鼇頭島一勺滄溟眼中小¶
揮手塵寰不可招風露無聲洞天曉¶
　　　峨眉髙一首奉蜀王令㫖題峨眉山圖¶