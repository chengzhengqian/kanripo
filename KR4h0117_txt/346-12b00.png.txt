　　　除夜胥江小酌柬李昌祺張用中¶
除夕胥江夜泊船短篷踈雨集羣賢建炎勲業張忠獻¶
天寶詩章李謫仙水國臘梅寒吐雪山垣榕樹晚凝烟¶
故情且盡樽中酒莫嘆飄蓬又一年¶
　　　送傅僉憲啓譲還河南¶
急乘驄馬至宜陽曽見烏臺六月霜囬首又成三載别¶
相思空有九迴腸范滂攬轡名偏重郭賀褰帷政獨良¶
四海只今同聖化莫教當道有豺狼¶