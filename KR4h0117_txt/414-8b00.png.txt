沈君家住錢塘縣自少從師學書劍一朝隨牒上京師¶
總詫青油幕中彦此時正伐西南夷尚書帳前多虎貔¶
君來跨馬作從事不怕羽檄如星馳凱旋北闕方行賞¶
元戎再入東西廣載筆先須㨂俊才屬櫜又復辭天仗¶
朅來元戎罷逺征却總江淮餉道兵轅門案牘分曹署¶
巨艦旌旄作隊行君在軍中不貪利學取漢朝清白吏¶
主人喜是平江孫佐史還推隱侯裔手持長鋏漫空彈¶
一榻恒依大將壇半生飽識從軍樂八品甘為寄禄官¶