房星下飲瑶池清神光夜化花龍精東風滿背騎不得¶
水痕淨洗黄魚腥斑斑朱英㸃晴雪滴滴真珠汗凝血¶
高蹄蹴踏花雨香仰面嘶春春正熱周家穆滿遊𤣥圃¶
萬里西馳覲王母青絲繫樹摇玉柯錦綉叢中五雲舞¶
歸來復入𤣥都觀紫陌韶華正零亂天開不數連錢驄¶
路人只作文彪看天台九曲溪流芳解鞍春水浮丹光¶
劉郎牽入落花去撲面玉鞭蝴蝶忙風流自許王武子¶
未信叔癡癡不語千年駿骨作銅聲燕昭臺高金似土¶