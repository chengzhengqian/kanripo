千里風塵馳駿馬郭君自舉先羣豪樂生獨步超凡曹¶
酬恩一雪覇國恥建功並倚雲天高君臣意氣千年少¶
落日荒凉沒秋草黄金買貴滿長安惆悵英雄布衣老¶
　　　望思宫¶
桐人氣迫前星黯思子宫成翠華晚高堂有恨碧草新¶
大野無蹤金犢逺一朝㺯兵兒罪輕百年鍾愛天倫深¶
林園魂魄夜寂寂湖城風雨秋隂隂漢宫樓觀連天起¶
方士秉香召仙鬼望思望思歸不歸茂陵老淚如傾水¶