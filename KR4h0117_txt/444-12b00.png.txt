萬木千花盡摧折惟餘梅竹抱貞姿撫景吟看總竒絶¶
恍若驪龍一夜噴萬珠又如素鸞奮翼凌空虛雪霽暗¶
香浮馥郁月明清影弄扶疎君不見林和靖隠居不受¶
公家聘放鶴西湖日賦詩只與梅花樂情性又不見王¶
子猷平生愛竹無已時吳中士夫有佳景肩輿不問直¶
造之梅竹于人有如此凡卉紛紛何足擬無怪雲泉老¶
致和歸來寫入吳縑裏潘君持贈托意深也知友道重¶
千金他日披圖逺相憶還期仝保嵗寒心¶