南風吹沙江雨晴道人挾錫辭神京金陵故舊走相送¶
柳枝折盡勞勞亭輕舟挂席二千里山落南明如畫屛¶
三平老禪獨跨虎谿頭撫掌來相迎老禪髙行世所重¶
叢林草木皆知名髙陽洞口洗鉢處石門日暮聞鐘聲¶
仙都勝境在咫尺鼎湖龍去仙山青龍髯隨地化碧草¶
服食壽與天齊傾道人此地重經營兵餘樓閣猶峥嶸¶
蘭燈粲月夜皎皎天花吹雨朝㝠㝠龍河倦客雙鬂星¶
作詩贈别難為情明朝悵望隔山岳少㣲一㸃雲邊明¶