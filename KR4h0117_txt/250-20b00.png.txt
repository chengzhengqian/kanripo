　　　次韻孟韶卿¶
知道龎公不出山因為訪鶴借山看海棠開盡雨方歇¶
燕子來遲春尚寒一塢烟霞隨歩屧千峰紫翠入憑欄¶
掉頭巢父成何事謾向珊瑚拂釣竿¶
　　　送友東歸¶
東華厭逐軟紅塵一見潘郎興味眞落落孤松霄壑志¶
昻昻野鶴水雲身關山客夢三更月驛路梅花十里春¶
誰唱渭城朝雨曲座中愁絶未歸人¶