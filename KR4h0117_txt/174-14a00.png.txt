賣衣得錢都納却痛骨雖寒聊免縳去年衣盡到家口¶
大女臨岐兩分首今年次女巳行媒亦復驅將換升㪷¶
室中更有第三女明年不怕催租苦¶
　　　次韻陳季陵寺丞求歙石眉子硯¶
金星熒熒睂子綠婺源琢石如琢玉寳玩何曾捄枵腹¶
但愛文君逺山蹙丈人筆陣森五兵書品入妙仍詩名¶
我有坡陀天海様與公文字俱金聲梟盧一擲不須呼¶
况敢定價論車渠只煩將到粧臺下試比何如京兆畫¶