平沙漲雪清江濆水花照日紅生鱗軒然五老出城表¶
雕玉萬仞窺長身雲巾星弁覆華頂飛泉潄瀑垂天紳¶
平生未識廬山面碧巘横雲望中見江頭一咫雨銜天¶
奔浪號風作悲健朝來淤泥沒牛馬咫尺坐論千里逺¶
芒鞋拄杖挂塵屋神馬尻輪歘飛轉卧龍庵前碧眼翁¶
日飲山渌飱溪松神融氣合八荒外此心炯炯宜先通¶
未須勒移却俗駕㑹應一洗塵寰空寄言歸侍壺丘子¶
他日來遊當御風¶