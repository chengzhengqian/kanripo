歸時蕉葉應黄落賸拾騷人春草香¶
　　　過劉美中新居¶
亂碧峰頭水拍堤白沙寒竹淨柴扉晨光破霧千山出¶
絶壁盤雲一雁飛窗外煙霞舒錦綺坐中談笑落珠璣¶
江邉野老逢人説待看追烽入翠微¶
　　　再次前韻¶
湘水清如碧玉環湘妃淚染竹痕斑此時遊宦非髙志¶
何日抱琴歸故山雁塔共題雙闕際馬蹄同下五雲間¶