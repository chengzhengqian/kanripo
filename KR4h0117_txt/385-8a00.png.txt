沉香亭上烏飛速歌吹未終宫漏促歡娛不極可奈何¶
夜遊更秉西園燭銀盤萬炬照天紅恍如赤日行晴空¶
更將羯鼓催花柳共言聖主真天公太真娉婷奉巵酒¶
願上大家千萬夀隋家天子放流螢熠燿㣲光詎能久¶
伶官再拜前致詞祇合四海皆熙熙將有禄山相林甫¶
聖人不樂復何為念奴高歌八姨舞麟膾駝峰薦雕爼¶
明朝且放紫宸朝翠帳醒來晝方午金鷄帳裏卧猪龍¶
内寵不減花秦宫昬昬醉夢日復夜豈惜興衰在眼中¶