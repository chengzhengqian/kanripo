屋頭鐵馬聲丁東明明歴歴揚真風老夫夢熟蓬萊宫¶
鈞天樂廣盈耳中覺來軒知與神遇逸響遺音競奔注¶
夢覺曽無起滅心帖然一似霑泥絮道人推門露未乾¶
相看一笑非顢頇十世古今融當念大千沙界歸毫端¶
愛爾年來手脚老出没神機電光掃南堂室内早鷹揚¶
鉢袋千鈞已傳了翻憶當時侍禪榻開口便受攔胸踏¶
罔象明珠離水泥軒轅寶鏡開塵匣明朝送君鄞水邊¶
博多遠泛東歸船老夫閉門仍打眠更無心力論單傳¶