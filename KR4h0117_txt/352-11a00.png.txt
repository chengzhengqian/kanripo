　　　訪鷺洲書院遺址¶
宋家書院但空名二水中分草樹平陵谷變来基亦沒¶
野人耕處草還生落花細雨文魚上殘栁西風白雁鳴¶
臨眺不堪懐徃事城頭畫角更凄清¶
　　　送李生赴㑹試¶
明時自笑久離羣中嵗仍傷送别頻暮雪梅花殘臘酒¶
東風楊栁上京人仲容年少青雲早杜牧才衰白髪新¶
昔日戰塲巳成夢天涯空憶杏園春¶