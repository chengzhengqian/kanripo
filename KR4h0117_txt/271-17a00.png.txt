　　　辛已還光邑祖居上井約江少府同到¶
東井田廬故業非十年風雨寸心違江湖水濶冥鴻去¶
城郭春深化鶴歸桑梓盡隨黄壤化松楸空望白雲飛¶
梅仙此日能相約竹杖相攜上翠㣲¶
　　　秋風¶
秋風淅淅生庭柯蕭蕭木落洞庭波紅樹夕陽蟬噪急¶
白蘋秋水鴈來多王孫不歸怨芳草山鬼欲啼牽女蘿¶
蒹葭蒼蒼白露下望美人兮將柰何¶