悲風吼林霜草白殺氣稜稜慘空碧因畋講事比其時¶
况值嘉平覆已隙暫整和門出近郊獵獵旌旗原燒赤¶
狩場一望天四垂貔虎意豪猶恨窄皷動圍開翼復箕¶
人知部分如刀劃飛走竄伏不得暇狡兔幸生徒奮擲¶
飢鷹眼捷翅頭健下鞲風發無虚搦鶻拳交擊或未仆¶
繼嗾韓盧追以咋忽穿叢薄失所捕恥焉便縦摩霄翮¶
不似寒鴟得腐䑕傲然有視鵷雛嚇鳥鶉鵲雉曷足數¶
亦有晨風競捜索其間駭獸欲陵突悍卒争趨矜手格¶