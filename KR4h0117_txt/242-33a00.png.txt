獨有倚樓無限意年年烟草暮鴻飛¶
　　　次韻裴都事朝回¶
海上瓊樓接五城人間歌吹近蓬瀛雲移豹尾旌旗暖¶
日射螭頭劔㦸明拜舞盡隨仙仗入退歸遙聴玉珂鳴¶
欣欣百草含春意得傍君王暖處生¶
　　　海子上即事¶
馳道塵香散玉珂彤樓花暗弄雲和光風已轉瀛洲草¶
細雨微添太液波月榭管絃催曙發水亭簾幙受寒多¶