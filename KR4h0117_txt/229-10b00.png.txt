　　　酬公濟遊山歸遇雨呈仲靈冲晦¶
興髙殊肯輟清詩捨轎重扶櫛栗枝松栢青肥春雨洗¶
烟雲輕健澗風吹樵歸後塢連聲唱鹿過前溪失隊悲¶
莫道還家甘寂黙陶濳自有五男兒¶
　　　酬仲靈見寄之作¶
今日追懐昨日遊二君乘興似奔流逺尋幽壑行拖屐¶
累到深雲卧枕丘巖竹蕭疎晴影亂塢梅零落晩香收¶
㑹須重訪藤州老更約髙才沈隠侯¶