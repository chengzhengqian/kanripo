翠竹揺風市塵遠青楓夾路樵歌入山脚盤廻到石門¶
桑榆深映數家村百年丘壟澤未冺中古衣冠今尚存¶
高堂老人年八十皓首紅顔瞳㸃漆柴門柱杖望兒還¶
坐聽庭烏心若失錢君一見增喟傷此身如在淮水旁¶
摩挲門户欲歸去細㸔無路墜渺茫乃知陳子善戲劇¶
故假丹青惱胸臆世間萬事無不然畫地作餅安可食¶
陳子亦是憶家客不特戲人兼自釋沙際扁舟已上檣¶
何當共載歸故鄉¶