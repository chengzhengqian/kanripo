　　　送伍元如赴烏䝉右文教授¶
西去烏䝉幾驛程平生江海壯遊輕牂牁水入蠻雲暖¶
越巂山連楚樹晴巳載國書通累譯更推王道淑諸生¶
他年聽說殊方事緑髩相㸔晝錦榮¶
　　　用鷲峰師韻送澗泉上人遊方五首¶
天台山上綵虹橋山下桃花帶露飄仙客雲霞迷舊路¶
化人宫殿現層霄穿林夜氣香為葢冠嶺晨光錦作標¶
若到上方應駐錫遙聞法皷動春潮(右天台/)¶