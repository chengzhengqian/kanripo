被酒徑澤隆準公巨蛇濺血汚劍鋒鬼媪啾啾夜深哭¶
紅旗晝滿山之東入關堅守牧羝約親與降王除面縳¶
以寛易暴法三章告諭秦民皆喜躍董公遮道天遣来¶
發喪義帝師銜哀甞聞伯者假仁義漢伯一著先胚胎¶
范増趣舞謀自拙玉斗何辜碎如雪傷殘所過無一言¶
惟對君王數持玦一仁一暴勝負分况有豪傑紛如雲¶
義旗東向無不捷蹙項直至烏江濆歸来豐沛乗黄屋¶
醉後髙歌仍擊筑千秋㳺子思故鄉特令此邑為湯沐¶