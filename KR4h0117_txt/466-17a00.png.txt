　　　送陶司馬南京㕘贊¶
纔解計臺朝北闕復司留鑰赴南都成周召伯嘗分陜¶
晉代陶公亦鎮吳萬里長江天共險六朝遺跡草空蕪¶
廟謨方爾資黄髮莫羨扁舟范蠡圖¶
　　　過聖壽寺午憩¶
沖沁溪頭泊釣舟並騎羸馬訪山遊松簷長宿三春雨¶
麥隴初登四月秋地僻安禪僧欲定時平擊壤我能謳¶
悠悠萬事渾無盡𤓰熟青門有故侯¶