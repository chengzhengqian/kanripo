　　　分題圯橋送張公實¶
行經下邳城試訪留侯事遺蹟今何存臨流漫相指侯¶
也本韓人天其畀劉氏奮擊沙中錐俯取圯下履舉足¶
直受之匍匐更前跪欲為帝者師寧被老人使嗟當嬴¶
政時虐燄到經史兵書尤所禁搜索徧焚毁一編出袖¶
中依然先秦字乃知老人愚逺勝始皇智避世能全身¶
同時類黄綺維古多斯人過客勿疑此行見滄海君終¶
從赤松子¶