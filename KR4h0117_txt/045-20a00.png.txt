　　　痩馬行¶
東郊痩馬使我傷骨骼硉兀如堵墻絆之欲動轉欹側¶
此豈有意仍騰驤細看六印帶官字衆道三軍遺路傍¶
皮乾剝落雜泥滓毛暗蕭條連雪霜去歳奔波逐餘宼¶
驊騮不慣不得將士卒多騎内廐馬惆悵恐是病乘黄¶
當時歴塊誤一蹶委棄非汝能周防見人慘淡若哀訴¶
失主錯莫無晶光天寒逺放雁為伴日暮不收鳥啄瘡¶
誰家且養願終惠更試明年春草長¶