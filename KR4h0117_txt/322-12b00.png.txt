獨坐還長眺髙歌祗自聽雨中苗盡緑煙外樹重青病¶
久憐形痩愁多畏酒醒芙蓉將爛熳采采憶江汀¶
　　　述夢¶
宇宙人間世煙霞物外情神遊謝氛垢仙夢繞空明天¶
影滄溟濶雲光太華清時逢王子晉鶴上坐吹笙¶
　　　除夜¶
風雪送殘臘春生除夜深往來寧少間消長自相尋無¶
術遣貧病有懐觀古今燈前兒女樂應未識予心¶