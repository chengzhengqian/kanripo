　　　寄范實夫¶
細雨柴門生逺愁向來詩帙若為酧林花落處頻中酒¶
海燕飛時獨倚樓北郭晩晴山更逺南塘春盡水爭流¶
可能相别還相憶莫遣楊花笑白頭¶
　　　舒君彦許送菊未至¶
故人許送南園菊可趂重陽十日開謾擬客忩能暫醒¶
豈縁秋雨故遲來山含霧氣通書幌雲湧川光落酒盃¶
寂寞西齋林下路新詩惆悵為君裁¶