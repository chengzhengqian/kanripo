　　　襄陽懐古¶
鄧城纔過見樊城雉堞荒凉總舊名廢沼幾行寒雁下¶
疎林千㸃晚鴉鳴分茅尚自懐山甫謀國何須羡曼甥¶
更問襄陽千古事峴山依舊漢江清¶
　　　沅州雜詠¶
逺山重疊繞孤城城下蠻江一曲清溪峒人家猶異俗¶
市㕓兒女帶華聲戸將烏鬼為生計地産丹砂當嵗征¶
自昔黔中風土惡逺遊那得易為情¶