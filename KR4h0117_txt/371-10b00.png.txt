　　　送又𤣥周先生應辟¶
把酒河橋獨送行春風此别若為情布衣却起東山卧¶
京國争傳北海名極浦寒潮迎去棹淸川斜日滿重城¶
舊逰白社成寥落莫厭題詩慰後生¶
　　　重九前七日同郡齋諸文學登隣霄臺¶
西風吹眺最髙臺雲物蒼蒼入望來秋興不隨黄葉盡¶
晚樽偏對菊花開巖前落木蟬聲急天際澄江雁影回¶
歸去若迎重九日還從此地送陶杯¶