　　　過洛社留寄李耕隱¶
故人近住林之東相望草堂雲氣中舊時松竹想無恙¶
暇日琴樽誰與同作賦應能繼潘岳隱耕元不讓龎公¶
過門不入因何事兩鬂塵埃愧轉蓬¶
　　　題淘金驛丞謝子良清隱書房¶
驛官近日逢迎少清隱何妨結草堂門對好山蒼霧濕¶
窗連脩竹翠雲凉侍童解誦閒居賦過客求書急就章¶
愧我驅馳塵滿面濯纓為爾詠滄浪¶