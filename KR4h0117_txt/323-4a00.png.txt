訪我金臺官署裏自言先世多遺徳卜居逺在金川側¶
金川何處最稱竒玉笥岧嶤揷天極雲開幾朶芙蓉青¶
雨餘百道銀潢傾隂岩月冷玉龍蟄陽坡春煖金牛耕¶
蕭家峽口尤竒麗狀若飛鵝舞空際泥江堅抱伏虎形¶
瓦橋重展遊龍勢龍騰虎伏勢若何先隴正在山之阿¶
林烏泣雨下喬木野猿呌月懸春蘿時因宦轍方驅渉¶
未暇栖栖理家牒聊憑縑素寄遐思用詔兒孫知祖業¶
願君移孝忠吾皇致時熙皥超虞唐白頭稽首謝丹闕¶