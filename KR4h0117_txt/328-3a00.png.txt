江南昔當全盛時君居虞山我梁溪相望百里如咫尺¶
時獲言笑相追随干戈滿地事非昨君住茒峰我漂泊¶
十年旅食古長洲鑿井耕田傍城郭去冬避兵到琴川¶
君亦歸來省墓田相逢一笑驚夢寐羨君飄逸真神仙¶
神仙自有長生術顔如渥丹髩如漆凌風跨鶴上青天¶
嘘氣成雲飛霹靂是邦太守賢且慈天久不雨憂民飢¶
請君黙禱纔信宿飄翻馬鬛甘霖垂四郊沾足民悦懌¶
太守徵詩頌君徳願君歸去奏茒君為瀉銀河洗兵革¶