　　　為秋官林廷珍先生題太平清覽圖¶
旭日平堤雪半消滿前光景入詩瓢青松白塔前朝寺¶
緑柳紅欄近郭橋𤣥武湖邊尋伴侣太平門外問漁樵¶
公庭吏散閒披翫不用登臨興已饒¶
　　　題分水闗¶
層層峻嶺費攀躋頭上雲霄似可梯一水南分閩海遠¶
數峰晴入楚天低雨聲忽助溪聲急山色遥連樹色迷¶
擾擾浮名成底事半生空自羡幽棲¶