麥秋氣爽天無氛緘書報君君不遇孤鳳躑躅求其羣¶
聞君山中有精舍靣勢正直蓮峰下修篁萬挺球玉鳴¶
懸泉百道飛龍挂房櫳窈窕閒且清花木玲瓏秀而野¶
清風澹蕩堪揮塵白日隂森可銷夏此中共爾静談𤣥¶
快讀數過逍遙篇林間飽啜蒼耳飯石上一枕青苔眠¶
不知塵網在何處翩翩自謂瑤臺仙差池萬事總難料¶
振衣欲往空茫然我今蹔返越來溪抱甕山中還灌畦¶
秋髙更禮虞山頂期爾縱躡青雲梯¶