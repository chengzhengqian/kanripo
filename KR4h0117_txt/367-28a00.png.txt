　　　華清宫¶
天寳承平奈樂何華清宫殿鬱嵯峨朝元閣峻臨秦嶺¶
羯鼓樓髙俯渭河玉笛長飄雲外曲霓裳間舞月中歌¶
祗今惟有温泉水嗚咽聲中感怨多¶
　　　諸葛武侯塜¶
丞相孤墳此地尋襃城西去漢江陰青蕪漠漠煙横野¶
翠栢蕭蕭風滿林尚憶出師當日表空歌梁甫舊時吟¶
中原未復星先墜長使英雄慨古今¶