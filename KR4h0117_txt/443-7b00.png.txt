　　　太常簿劉明逺山水¶
奉常司幕吾宗裔愛水愛山兼愛字手持一幅鵞溪絹¶
或濃或淡煙雲氣逺看淡淡近看濃暮山紫兮曉山紅¶
一灣楊栁依稀外無數人家杳靄中平橋過去波濤惡¶
何處舟來無住著空青萬里炯雙瞳汀花㟁草今猶昨¶
林巒深處開茅堂四時佳景非尋常吾宗依此有新構¶
左圗右史羅中央八窗四靣皆真景歌罷滄浪動深省¶
門前車馬任紛華還我胸中常耿耿¶