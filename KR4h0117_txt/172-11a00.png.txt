　　　謝人惠紫竹杖¶
王猷珍重惠龍孫策險扶危價莫論爛醉懸錢過酒肆¶
狂吟步月打僧門虚心尚有凌雲操勁節元無染淚痕¶
寄語香山居士道朱藤從此未為尊¶
　　　和前韻紀登高醉中景示世弼諸友¶
芳晨秋興浩無涯結客凭髙酒旋賒送目喜觀雲縹緲¶
狂歌誰顧㡌欹斜笑他子美看茱實要學樊川挿菊花¶
競説今年幸逢閏再期携手躡烟霞¶