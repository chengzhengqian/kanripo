　　　觀著色山圖¶
江樹重重江水深楚王宫殿在山隂白雲窈窕生春浦¶
翠黛嬋娟對晚岑宋玉少時多諷詠江淹老去倦登臨¶
扁舟却上巴陵去閒聴孤猿月下吟¶
　　　白雲間上人度夏¶
白雲長傍太湖飛忽向西山度釣磯彭蠡小龍邀共飯¶
潮陽仙客憶留衣笋因春雨朝朝茁橘待秋霜顆顆肥¶
我自本名無所住經函松下共柴扉¶