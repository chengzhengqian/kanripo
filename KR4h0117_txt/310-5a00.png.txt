　　　病起偶成¶
春來春去太匆匆九十光陰臥病中緩歩也愁平地險¶
加餐不與舊年同生憎野草侵人緑可惜殘花過眼空¶
昨日隣家偶相值不知何處一衰翁¶
　　　適南峯寺¶
杖藜驚起鹿麋羣古寺尋幽日乍曛山磵雪添三尺水¶
竹房僧借半間雲林深已覺嵐光重市遠都忘俗事紛¶
髣髴廬山還栗里過橋疑有虎聲聞¶