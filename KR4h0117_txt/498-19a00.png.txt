　　　月波樓為陳子魚題¶
危樓溪上倚層空住近仙人白兎宫浪靜魚龍眠桂影¶
夜凉河漢動秋風鈎簾弄釣滄洲上開檻洗杯清鏡中¶
他日乘舟聽吹笛我來相訪水雲中¶
　　　王與時方伯顧與成㕘議見訪山中¶
柴門車馬藩侯重下榻高談盡日懽笑我風流丘壑相¶
對君倒著竹皮冠山中芝草闌干長石上松隂空翠寒¶
記得晦翁詩句好一川風月要人看¶