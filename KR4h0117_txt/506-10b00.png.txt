　　　秋分日同友人山行¶
羈愁暫擺作山行秋日平分氣轉清溪影照人風已息¶
稻香沾袖雨初晴古今在眼青山色歲序驚心白鴈聲¶
更喜同遊俱物表搴芝坐石看雲生¶
　　　六十自夀¶
忽忽年華六十來無為化裏此胚胎煙霞古洞新吟閣¶
星月寒江舊釣臺香雨細看抽草帶東風先為破梅顋¶
一瓢分取泉中月聊為饑年作壽杯¶