四山壁立色如赭盤江横流絶壁下驚濤赴壑奔萬牛¶
峻坂懸空容一馬危叢古樹何陰森尋常行客誰敢臨¶
徭婦清晨出深洞虎辟白晝行空林沈潭之西多巨石¶
短棹輕舟安可適日光射壁蠻煙黄雨氣蒸江瘴波赤¶
土人行泣向我云此地前年曾敗軍守臣秪知需貨利¶
將士欲茍圖功勲英雄謨策自有術竄婦奸男何足論¶
營中皷角連雲起陣前臨山後臨水烹龍釃酒日酣樂¶
傳箭遺弓尚驚喜戰馬俱為山下塵征夫盡向江中死¶