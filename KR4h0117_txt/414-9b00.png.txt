朔州城頭塞雲結朔州城下沙如雪赫連古戍白草枯¶
一路笳聲吹不歇居民半是防秋兵十里五里屯軍營¶
偏師夜坐烽火息飛輓小兒歌太平王郎家世本靈武¶
明目張髯氣如虎羽林驕將不敢欺磧裏人耕好田土¶
窮州十年多苦辛奉檄更來覲紫宸長官知名聖君喜¶
邊吏有才能幾人遥遥朔州城勸子一巵酒馬蹄明朝¶
向山後女牆孤月重相思定倚危樓望南斗¶
　　　次荆門管河楊郎中求題水墨葡萄¶