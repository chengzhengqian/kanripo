　　　九日陪闔臺諸公登石頭¶
一江環抱四山圍酧節追歡剰費詩雁影不移雲盡處¶
秋光都在雨晴時當年玉樹人空歎明日黄花蝶豈知¶
便駐髙軒拚醉倒絶勝無酒繞東籬¶
　　　神山即事¶
京塵汨没已華顛恰是山居第一年松月照窗詩入聖¶
竹風吹榻夢遊仙隨人久作悠悠者處世方知綽綽然¶
尚愧未能忘口腹時勞昆季致肥鮮¶