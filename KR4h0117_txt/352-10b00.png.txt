　　　孝陵秋日陪祀柬彭贊禮永年¶
鍾山欲曉色蒼蒼小輦輕輿出建章苑鹿不驚仙仗過¶
潭龍故噴御泉香重城隠霧留殘月髙樹含風送早涼¶
惟有祠官最清貴時来導駕沐恩光¶
　　　送熊生還鄉¶
石頭城下栁蕭踈久客懐歸念逺途鄉夢每生鐘斷後¶
客愁偏在酒醒初扁舟暮雨青衫薄折葦涼風白鳥孤¶
擬共丘園尋别業臨岐相送獨踟蹰¶