日觀扶桑擘昏曉登臨今日九州同顧視寧論萬山小¶
名嶽齊天天下知齋宫䖍潔閟靈祗寳鼎椒蘭騰馥郁¶
芝楹華葢仰葳㽔祠官祝釐朝擊鼓玉童吹笙雙鳳舞¶
魯祊秦祀變浮雲后土精靈夜相語功成世世來登封¶
明堂駿奔朝岱宗翠華行處入歸鳥樛木盡亞随飛龍¶
微茫玉簡無人識緑壇隂洞秋聲急但聞松喬遺素書¶
我欲因之蛻凢骨絶頂𤣥芝應再生神逰早顧抛塵纓¶
笑騎蒼兕驂太乙稽首銀臺超上清¶