湘水緑色波瀰瀰石樹參差岸烟起芳洲蘭葉揺香風¶
日暮千林萬花紫春無鴻雁隨陽和晝見獼猴挂薜蘿¶
谷深疑有秦人住澤畔時聞漁父歌獨愛蘇呉顧虎頭¶
謫官五馬來湘洲郡中無事常髙卧忽復乘舟泛碧流¶
醉邀明月不知返曲奏陽春恒寡酬神簡郎君更清出¶
小顧阿髦誰甲乙陳荀王謝乆塵埃君家一門皆俊才¶
班揚已去蘇李死氣運文章喜再囘徳星逺向庭闈聚¶
堂上春隂覆瑶樹栁山雲物春更嘉翠竹寒泉啼鳥譁¶