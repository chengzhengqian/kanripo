東南島夷居海中雞鳴夜半扶桑紅何年徐福來仙藥¶
至今宗派傳無窮平居自負乘潮慣累歲頻年作邊患¶
來如鬼蜮少人知去若烏鳶忽驚散堂堂天朝臨九州¶
虎頭將軍材且優號令一出重山嶽突上萬斛龍驤舟¶
風檣陣馬不可遏烈火飈馳星箭發窮追極討際三韓¶
要使根株盡巢穴歸去中流揚凱歌揭天畫鼔喧靈鼉¶
搥牛釃酒徧行饗三軍鼓舞歡聲多乃知聖明今用武¶
不在深溝與高壘乘機應變捷有神萬斛龍艘最輕利¶