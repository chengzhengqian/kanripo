　　　寄題張著作菁山隠居¶
霞映青山似赤城歸棲聞已謝時名半湖殘雨收虹影¶
幾樹斜陽帶鳥聲竹下逢僧投杖揖蘿間候客抱琴行¶
平生應笑王夷甫末路方言少宦情¶
　　　喜逢賀叔庸送還錢塘¶
蹔來還去獨翩翩賀監清狂已欲遷三日小樓延解榻¶
幾人南浦送回船鴈呼舊侶投雲外梅試初花在雪前¶
歸去西湖栁邊宅應娛鶴髪慶新年¶