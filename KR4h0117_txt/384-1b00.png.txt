左挾蛇矛右龍劒斬除虜冦如蒿藜未數嫖姚功第一¶
奈何李廣數偏竒自儗勛名垂不朽蹭蹬豈知今皓首¶
丹青空復想圖形金印何時得懸肘投老歸耕南畆田¶
垂竿坐䕃前溪柳萋迷草色緑盈門冷落山光青入牖¶
數畦學種邵平𤓰一巾自漉淵明酒平生膽氣壯凌雲¶
世事于今寂不聞桑柘斜陽荒巷裏無人識是故將軍¶
虎帳不談三畧法龍泉深閟七星文昨來聞有沙場警¶
詔下三邊急募軍我雖矍鑠休相笑一戰猶堪策異勛¶