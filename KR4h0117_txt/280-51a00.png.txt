智力有窮天不老秦帝山河迹如掃參差忽落畵圖間¶
白髪朝臣驚欲倒咸陽初起阿房宫六籍已焚兵已鎔¶
渭水函關萬年固終南泰華五雲中複閣重樓鬱相望¶
翠幄横鋪九天上上容萬人常有餘下建大旗知幾丈¶
霞騫霧散天日迷山重野赭民睽睽窮奢極麗猶未愜¶
謂海可梁天可梯蓬萊何處樓船逺上蔡東門歎黄犬¶
六國樓臺春草長千門歌舞斜陽轉游觀未畢化埃塵¶
宫樹凄涼野鹿馴至今世上丹青手留與千年作諫臣¶