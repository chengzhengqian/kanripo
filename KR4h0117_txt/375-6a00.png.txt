　　　暇日過天寧東院¶
棊局詩囊在處携投閒幾度過招提凉分半榻竹風細¶
香散一簾花雨迷白石菴中曾讀易碧紗籠外更留題¶
日斜又别髙僧去笑指前溪作虎溪¶
　　　除夕有感¶
去年除夕客金臺今夕江南予告回兩歲臘從愁裏過¶
五更春入夢中來聲沈鼓角將殘漏淚滴屠蘇最後杯¶
祗有梅花依舊好冐寒先放一枝開¶