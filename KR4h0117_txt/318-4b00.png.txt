一片青山是何處複嶺層巒清可數春來縹緲生白雲¶
雲際連延見芳樹雨聲半夜漲溪流隱者虚亭近水幽¶
尋常書帙有真樂况復同志來扁舟展圖彷彿沙溪路¶
四十年餘記曽去鵝鼻峯髙捲翠嵐雞潭波靜澄寒霧¶
百川先生富天趣一笑相逢豁襟度擕酒持魚踏白沙¶
共我酣吟不知暮先生乗雲竟不歸令弟郎曹榮錦衣¶
每同感慨論疇昔還憶舊遊心不違我愧非才侍丹闕¶
壯嵗叨榮已華髪投簪他日或蒙恩更訪沙溪棹明月¶