飛泉潄石穿平橋千峯萬峯如秉笏崚崚嶒嶒相壁立¶
范公祠前映夕暉盤空翠黛寒雲濕　右天平山¶
高臺築近姑蘓城千年不改姑蘓名畫棟雕楹結羅綺¶
面面青山如翠屏呉姬窈窕稱絶色誰知一笑傾人國¶
可憐遺址俱荒凉空林落日寒煙織　右姑蘓臺¶
昔傳洲上百花開呉王游樂乘春來落紅亂㸃溪流碧¶
歌喉舞袖相徘徊王孫一去春無主望帝春心歸杜宇¶
啼向空山不忍聞凄凄芳草迷煙雨　右百花洲¶