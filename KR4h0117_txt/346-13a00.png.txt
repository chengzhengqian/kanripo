　　　謁齊山翠㣲亭¶
石尤終日阻行期遥上齊山謁翠㣲石徑﨑嶇荒草合¶
野亭凋謝落花飛當年賦詠人何在此日登臨事已非¶
却憶樊川千載後不勝愁絶對斜暉¶
　　　送布政劉俊還廣西¶
薇垣官滿正趨朝南北寧辭道路遥奏政九天沾雨露¶
鳴珂十月下雲霄青楓葉落秋聲早黄菊花開暑氣消¶
重到桂林宣聖化逺人安堵樂漁樵¶