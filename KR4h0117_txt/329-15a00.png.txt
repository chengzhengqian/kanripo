多情惟有西齋月曽照清宵碧玉巵¶
　　　沙津送客登望江亭¶
沙市津頭送歸客西風江樹數蟬鳴夕陽靄靄衆山暝¶
秋水迢迢雙鷺明蔓草已無王粲宅亂雲長繞吕䝉營¶
登臨不是攜樽酒若箇能平慷慨情¶
　　　送譚孟端¶
蘼蕪葉齊春水生故人欲歸傷我情草堂酒盡落花滿¶
山驛馬嘶殘月明醉中執手不忍别路上逢人須寄聲¶