天王出震四海清熈熈田里皆安生越裳肅慎供職貢¶
鳬鷖既醉歌太平蠢兹密人太不恭敢與大邦相抗衡¶
封豕長蛇肆憑陵烽煙忽起邊塵驚君王赫怒奮戈起¶
召集貔貅百萬兵元老壯猷有方叔命汝秉鉞行西征¶
絶漠朝策嫖姚騎留屯夜警亞夫營秋風凄凄塞草委¶
陣雲黯黯邊月明横飛一劒氣沖斗玊闗萬里揚天聲¶
沙場一戰靖四海直取呼韓三百城欃槍掃盡無妖氛¶
勒功燕然回帝京¶