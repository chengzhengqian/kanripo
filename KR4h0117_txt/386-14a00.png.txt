　　　襄陽懐古¶
衰柳斜陽古大隄秋風禾黍習家池小兒不唱攔街曲¶
過客猶尋墮淚碑左傳註成元凱癖唐音刻盡浩然詩¶
興亡多少傷心事惟有襄山漢水知¶
　　　同唐僉憲遊吉祥寺¶
一灣流水白雲鄉萬疊雲籠紫翠房石鼎謾煎茶味苦¶
竹爐閒煮菜根香世間山静寺亦静天下人忙僧不忙¶
㣲雨乍晴風日暖緑隂深處鳥聲長¶