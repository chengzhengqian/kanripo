上皇正在望仙樓太真同凭闌干立樓上樓前盡珠翠¶
炫轉熒煌照天地歸來如夢復如癡何暇備言宫裏事¶
初過寒食一百六店舍無煙宫樹緑夜半月髙絃索鳴¶
賀老琵琶定場屋力士傳呼覔念奴念奴潛伴諸郎宿¶
湏臾覔得又連催特勅街中許然燭春嬌滿眼睡紅綃¶
掠削雲鬟旋装束飛上九天歌一聲二十五郎吹管逐¶
逡廵大徧凉州徹色色龜兹轟録續李謩擪笛傍宫牆¶
偷得新翻數般曲平明大駕發行宫萬人忭舞途路中¶