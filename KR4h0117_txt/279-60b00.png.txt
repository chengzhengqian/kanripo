　　　和王御史韻¶
鶯啼燕語花漸稀天明海碧涵晴暉洛陽臺榭春色在¶
山隂衣冠昔人非夢雲何處讌瑶席舞雪誰家裁紵衣¶
獨有倚欄無限思迢迢烟草暮鴻飛¶
　　　席上賦老松怪栢圖¶
仙人解衣盤薄處造化慘淡秋毫端枝柯千仭入層漢¶
笙籟萬壑鳴驚湍堂中日月不可老壁上雷雨何時乾¶
我來醉卧北窗下夢跨黄鵠天風寒¶