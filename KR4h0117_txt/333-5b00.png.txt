我本東南瀛海客乗興來登瀛海堂堂中開簾分廣席¶
四壁拂拭如秋霜老夫見此發長嘯便覺清風滿穹昊¶
呼童捉筆破水墨胸中恍惚窺天造何須巧作鐵鈎鎖¶
何須苦效金錯刀大竿小挺恣揮灑千枝萬葉分秋毫¶
何須坐對湘江雨何須去踏淇園春清泉白石潄寒玉¶
琅玕翡翠排青雲雲氣淋漓墨猶濕隔窗似聴湘娥泣¶
兔翻鶻落魎魅愁一夜轟雷破春蟄蟄龍振起風怒號¶
蒼煙翠霧翻波濤鯨鯢帶雨走平陸黿鼉跋浪聲嗷嗷¶