巫峡之西金天開青城翠闕分蓬莱白帝吹成五雲氣¶
素女削出蓮花臺蓮花臺閣中天起五岳三山宛相似¶
絶巘翻廻日月車飛湍上接星河水飛湍絶巘相洄沿¶
岷江直與東瀛連側峰倒映蛾睂雪浮雲下入蒼梧煙¶
我臨出日望滄海紫氣猶疑仙人在三十碧峰蓮花開¶
飛翠層嵐蕩靈彩金莖著花幾廻拂玉簡遺章不能讀¶
㳺龍矯後玉潭空歸鶴重來海桑綠我客青城改嵗華¶
君逰丹闕早廻車東髙峰頂春閒處共揖丹丘弄彩霞¶