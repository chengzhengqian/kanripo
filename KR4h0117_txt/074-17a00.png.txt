　　　贈鄭處士¶
道傍年少莫矜誇心在重霄鬢未華揚子可曾過北里¶
魯人何必敬東家寒雲曉散千峯雪暖雨晴開一逕花¶
且賣湖田釀春酒與君書劒是生涯¶
　　　哭楊攀處士¶
先生憂道樂清貧白髪終為不仕身嵇阮没來無酒客¶
應劉亾後少詩人山前月照孤墳曉溪上花開舊宅春¶
昨夜回舟更惆悵至今鐘磬滿南隣¶