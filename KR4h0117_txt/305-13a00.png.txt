　　　和鶴年丁先生宿東巖韻兼呈洪山海禪師¶
借榻東巖第㡬層山中王舍佛圖澄浮榮過眼寧非夢¶
清苦前身本是僧齋罷雲扄時聽講詩成雪屋夜懸燈¶
虎溪有約仍三笑自愧為官老未能¶
　　　題修江王玠西山舊隠圖¶
君家舊隠知何處遥隔修江紫翠岑金碧畫圖聊慰藉¶
烟霞丘壑此登臨水花凝露魚依渚山葉鳴風犬吠林¶
布襪青鞋歸及早莫教猿鶴怨秋深¶