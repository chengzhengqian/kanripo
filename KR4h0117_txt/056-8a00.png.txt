　　　競渡曲¶
沅江五月平隄流邑人相將浮綵舟靈均何年歌巳矣¶
哀謡振檝從此起揚帆撃節雷闐闐亂流齊進聲轟然¶
蛟龍得雨鬐鬛動螮蝀飲河形影聨刺史臨流塞翠幃¶
掲竿命爵分雄雌先鳴餘勇争鼓舞未至銜枚顔色沮¶
百勝本自有前期一飛由來無定所風俗如狂重此時¶
縱觀雲委江之湄䌽旗夾㟁照鮫室羅襪凌波呈水嬉¶
曲終人散空愁暮招屈亭前水東注¶