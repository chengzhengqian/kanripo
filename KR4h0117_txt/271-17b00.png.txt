　　　錢塘¶
雨過高風發屋聲吳中暑退即寒生晴光入眼園林薄¶
夜氣侵人枕簟輕寺鐸呼風宵自語隣機織月曉猶鳴¶
江湖處處悲秋客起束歸裝不待明¶
　　　題林處士故居¶
先生勝隱得孤山小艇沿湖日徃還自愛煙霞居物外¶
豈知名姓落人間鶴無過迹苔痕老梅自開花月影閒¶
表墓有銘祠有奠高風千載更亷頑¶