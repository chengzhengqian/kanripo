拂髯舉指彈清商漆園春夢蝶飛揚花底嗈嗈雙鳯皇¶
碧霄嘹唳孤鶴翔四壁唧唧鳴寒螿嗚咽流泉出澗忙¶
萬壑爽籟發笙簧古戍悲角曉帶霜洞庭秋漲波茫茫¶
巴峽驚湍激石礓突然鐵馬鳴刀鎗長隄柳絮随顛狂¶
珠林石鼎沸蘭湯雪花六出紛呈祥平波雁落滿江鄉¶
喧啾百鳥忽軒昻下流奔急見飛航萬峯瀑布千尺强¶
雷電交作雨霈霶挺然松竹共蒼蒼壯哉不屈百鍊鋼¶
引雛江燕語危檣梧桐飄葉墮銀床幽谷叢蘭自芬芳¶