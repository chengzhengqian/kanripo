　　　題豐樂樓圖¶
錢塘城郭帝王州勝概千年尚有樓南浦雲開珠箔曉¶
西山雨歇畵闌秋玉人歌舞成春夢芳草王孫非舊遊¶
物換星移餘事在蕭條殘墨不勝愁¶
　　　漂母墓¶
淮陰城下有荒墳過客維舟慘壯魂一飯當時非責報¶
千金異日果酬恩雲迷馬鬛封難認草沒龜趺字巳昬¶
多少英雄困貧賤世人誰肯念王孫¶