慈烏啞啞清夜啼飛來飛去無枝棲天空月冷聲慘切¶
更深夜永情悲悽東家織婦年二五良人萬里操干櫓¶
冬衣未寄春復臨機杼勞勞不勝苦耳邉忽聼慈烏聲¶
炎炎萬感焚中扃掀襟抆淚罷機杼披簾促歩趨前庭¶
悲悲咽咽對烏説莫向清宵學啼血妾夫别去踰三年¶
魚雁迢迢至今絶願烏將妾相思情西飛啼向夫郎聽¶
夫能聽兮妾情達妾情達兮夫心寧夫寧豈欲終忘返¶
恩義須期兩無赧夫能努力樹功名白髪歸来未為晚¶