海邦六月煩暑逼石床晝卧紛華息清風颯颯自南來¶
恍然如入華胥國初醒頓覺日半斜簷頭㡬陣蜂將衙¶
朗吟老子五千字漫酌盧生七椀茶敲門忽見東谿氏¶
手持一幅鵞溪紙云是晴沙逺遺之分明貎出朱翁子¶
憶昔登登伐木時行歌道路聲嗚噫豈徒不入駔儈眼¶
何當更被糟糠嗤五十功名未遲暮錦衣烜赫人如故¶
誰知此日除道夫却配當年棄夫婦朱顔闇淡應無光¶
後車同載空徬徨丈夫出處自有數悔把深思一日忘¶