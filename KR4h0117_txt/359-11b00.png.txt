　　　錢塘懷古¶
雙龍北去歸遼海匹馬南來嘆寂寥一代興亡吳苑月¶
千年感慨浙江潮岳王墓上松聲慘伍子祠前劒氣消¶
遊女不知行客恨夜深湖上更吹簫¶
　　　舟中寄羅宗讓先軰¶
淮南草色赴離愁江上潮聲送客舟雙鬢漸驚𤣥髪變¶
一官長負素餐憂烟光暝積丹陽雨春水寒生震澤秋¶
鄉思滿懷吟望䖏毘陵城上獨登樓¶