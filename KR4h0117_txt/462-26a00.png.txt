　　　挽胡尚禮和鍾考功韻¶
三尺前旌粉字書交朋誰不淚如珠可嗟野外一抔土¶
無復人間千里駒壯志不銷成永恨殘編無地付遺孤¶
瀟瀟寒雨青燈夜啼殺庭前繞樹烏¶
　　　書齋謾興¶
静掩重門晝不開閒齋便是小蓬萊有時佳客相經過¶
不許俗人輕到來一卷羲經銷日永數聨詩句咏悠哉¶
此情獨有知心㑹寄謝傍人莫浪猜¶