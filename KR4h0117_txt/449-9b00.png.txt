五月麥熟繭繰絲黄鸝啄椹鳴桑枝南風送帆五兩急¶
吴江酒船初到時牛車日轉曹門進鼔市樓西集成鎮¶
金椎初破紫泥封玉壺瀉出黄金嫩當年交結十軰豪¶
鞭撻揚馬雄風騷邀遮直上酒樓去意氣掃拂天雲髙¶
當樓豔婦調金瑟袒博喧呼動阡陌銀燭燒殘北闕星¶
纎歌舞落西山月風蓬聚散各沈淪復見何人據要津¶
五陵日月無精魄鄉里衣冠有俊民于今尚作紅塵客¶
掉臂東華獻時策恥逐童年走帝鄉懶隨南鴈飛燕北¶