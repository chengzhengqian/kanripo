　　　臨川戲留友人¶
山童澤涸欲金流小雨亷纎陡變秋河朔飲徒方快意¶
鱸魚歸興不如休歌姝况有飛瓊侣結客當為擲果遊¶
一曲陽闗腸斷盡未應聞此不遲留¶
　　　子賢和韻見酬次答之¶
詩名浪得在盧前器識慙非叔度賢捉月笑他吟采石¶
凌雲端欲賦甘泉發硎喜淬衝牛劍啓齒羞談使鬼錢¶
平世未應徒爾爾行藏終與古人肩¶