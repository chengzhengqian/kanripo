　　　清勝軒(為姑蘇潤/上人作)¶
繞屋松杉手自栽重隂長日䕶蒼苔一溪窈窕花間入¶
三徑參差竹下開夜半霜鐘寧假莛秋深月鏡本無臺¶
主人定起焚香坐何處扁舟棹雪來¶
　　　悼湖心寺璧東文上人¶
祗林一葉隕秋霜回首滄洲淚兩行几上殘經塵已暗¶
篋中遺槁墨猶香雲迷圓澤三生石月冷維摩十笏房¶
想像清容何處記寒梅幾㸃竹蒼蒼¶