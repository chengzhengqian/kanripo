蒼山突起浮雲中湖光百頃磨青銅底須飽看臥遊録¶
入眼已覺紅塵空何人卜築依山住一任飛雲掛庭樹¶
下瞰澄江小作亭正據溪山最佳處柴扉晝掩呼未開¶
石墻夜雨生莓苔門前有客問竒字短棹自擕春酒來¶
對岸溪橋大于凳寒潮漸嚙沙頭逕農家地僻少通車¶
僧舎樓髙屢聞磬村舂有粟㸑有薪忘機魚鳥相情親¶
山林豈博鐘鼎貴優游最愛漁樵人竹鶴老翁今已矣¶
半幅生綃映忩几風致公然似歙西歸興蕭蕭隔千里¶