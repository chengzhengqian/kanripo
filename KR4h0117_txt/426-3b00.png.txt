雄根西與崑崙連爽氣東堪泰嶽敵上有夭矯之寒松¶
下有碨磊之怪石瀑布直下三千丈長虹偃蹇明珠擲¶
萬壑晴看雲氣流六月時有氷花積幽龍徃徃澗底眠¶
一泓不動玻瓈碧層巒廻岫咫尺間恍惚龍行失南北¶
仰窺嵰嶮心骨驚俯瞰谽谺毛髪立馬蹄跼蹐不敢馳¶
聳耳長鳴如有識左右應接且徐歩一一異態看殊斁¶
嗟我平生愛肥遯利名不治烟霞癖見此喜極顛倒吟¶
安得長風駕兩腋摩挲絶頂縱雙眸一覩方圓天地窄¶