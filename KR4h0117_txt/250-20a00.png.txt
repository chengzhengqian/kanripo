　　　次韻秋望¶
暮鴉歸處斷霞明搔首風前萬里情煙抺山光翠屏冷¶
水涵天影玉壺清蟲鳴沙逕宵初永雁落蘆汀月未生¶
何事數聲江上笛吹將離恨滿孤城¶
　　　訪陳子髙德星堂¶
短策輕衫借晩凉偶來談笑德星堂竹深四壁生虛籟¶
山近半村無夕陽池折泉聲歸座爽松蒸雲氣濕衣香¶
蕭然門巷無輪鞅隱几觀書味更長¶