阿嬌負恃顔姝好那知漢帝恩難保一朝秋水落芙蕖¶
幾嵗長門閉春草自憐身世等前魚舊寵全移衛子夫¶
獨夜不眠香草枕東箱斜月上金鋪曉驚永巷車音近¶
失喜疑君枉瑤軫臨風望幸立多時却是輕雷聲隐隐¶
年年織女㑹牽牛百子池邉侍宴遊自從一落離宫後¶
無復穿針更上樓人言消渴臨卭客天下工文專大冊¶
黄金取酒奉文君兾悟君王賜顔色賦成果得大家憐¶
鳯觜煎膠續斷絃不似昭君離漢土一生埋沒犬羊天¶