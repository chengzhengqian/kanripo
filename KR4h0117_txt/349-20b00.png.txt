　　　送兵部尚書陳公叔逺鎮交阯¶
南交獻凱正論功司馬新除寵眷隆三受虎符參閫外¶
兩持龍節鎮蠻中蕭何經國曾供餉裴度臨邊暫總戎¶
已喜夷人歸版籍伏波銅柱謾爭雄¶
　　　東華門内新館初成入直有作¶
東華樓觀鬱岧嶤高閣新成抗碧霄秘府圖書金作匱¶
御溝流水玉為橋草分翠色承殷輅鳥哢歌聲和舜韶¶
愧直㡬回清坐久隔簾時有御香飄¶