　　　夜過王勉仲家宿酒數行為作此歌¶
遙林帶雪迷村畔伶俜一馬行無伴故人家住丁坂頭¶
停驂邂逅成清欵犯寒如我猶空腹地爐然薪架紅玉¶
花瓷湯酒欲生香竹外庖厨聞刴肉夫君不有中饋賢¶
咄嗟辦此何神速酒酣意氣悲荆棘尚憶朱甍舊時宅¶
豺狼得志竟何成至今人骨如霜白亂離少有闔門在¶
漂蕩俄驚五年隔數畆荒田已失耕一間茅屋仍留客¶
客情主意歡難盡短臘窮冬春欲近明朝分手更愁人¶