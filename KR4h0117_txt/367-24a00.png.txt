　　　七夕雨¶
天孫不乞人間巧故使秋雲蔽月輝銀漢晚煙迷鶴馭¶
玉霄凉雨濺鮫衣更無綵結看蛛綴祗想橋成有鵲飛¶
獨立秋風倍惆悵通津何處問支機¶
　　　春日懐舊遊簡胥貢士¶
薊門春色阻闗河汴野東風長緑莎正是懐人煙景暮¶
不禁呼酒雨聲多閒中謾寫凌雲賦醉裏誰聴白雪歌¶
惟有流鶯相厚意栁溪花逕數来過¶