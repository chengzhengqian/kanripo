　　　虢中酬陜西甄判官見贈¶
㣲才棄散地拙宦慙清時白髪徒自負青雲難可期胡¶
塵暗東洛亞相方出師分陜振鼓鼙二崤滿旌旗夫子¶
廊廟器逈然青𡨕姿閫外佐戎律幕中吐兵竒前者驛¶
使來忽枉行軍詩晝吟庭花落夜諷山月移昔君隠蘇¶
門浪跡不可羈詔書自徴用令譽天下知别來春草長¶
東望轉相思寂寞山城暮空聞畵角悲¶
　　　武威送劉單判官赴安西行營便呈髙開府¶