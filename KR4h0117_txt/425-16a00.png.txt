　　　常思嶺次韻¶
前人飛錫此為家無價烟霞不用賖伏虎峯髙臨海月¶
誦經樓逈接天花一林膩雨僧收笋兩腋清風客試茶¶
欲着孤亭添勝槩先開蘿逕遶松斜¶
　　　九日登望海門¶
望海門中望海門斷雲將雨暗千村峰巒露盡秋山瘦¶
潮汐來時野水渾暫許餘閒偷白日翻憐造次有清尊¶
菊花忙裏開還未試遣新詩問小園¶