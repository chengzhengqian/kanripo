　　　鄧帥寄梅併山堂酒¶
甓社湖邊路詩筒得報回舊時雲液酒新嵗雨肥梅不¶
是園官送真成驛使來鬢毛都白盡更著此花催¶
　　　雪中登王正中書閣¶
對雪誰堪語登樓似欲仙人家修月户丈室散花天峰¶
疊鈎簾外江横隠几前寒深落雁渚清集釣魚船解病¶
從摩詰消愁得仲宣展書明細字烹茗濕疎煙月好還¶
同夢詩成已下弦明年倘相憶為一到關邊¶