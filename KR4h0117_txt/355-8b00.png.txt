僊颿曉掛越江波别思臨流可奈何歧路每懐楊子泣¶
河梁愁絶李陵歌翩翩去斾連蒼靄寂寂衡門掩碧蘿¶
故國片雲看漸逺亂猿孤枕聽偏多煙空劍水鳴榔入¶
月滿琅溪倚醉過獨樹雨中分翠幄七峰亭際藹青螺¶
論交未必無張邵抱璞應憐有卞和念子忽成經嵗别¶
嗟予巳覺半生訛壯懐倚劍臨孤館歸夢驚秋感露柯¶
征鴈影沈悲楚客玉簫聲杳憶秦娥集賢久擬開東閣¶
閶闔應知候曉珂霄漢期君稱獨步青氊寧復久蹉跎¶