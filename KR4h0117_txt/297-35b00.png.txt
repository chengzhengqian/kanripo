　　　送高驛丞朝京¶
官槐繞驛䕃通津畵舫參差候水濱客枕乆聽吳苑雨¶
鄉書多寄洛陽人停杯别館鶯聲早策馬征途月色新¶
遙想到京寒食後五陵花柳萬家春¶
　　　西城晩眺¶
宫柳猶遮舊女墻角聲孤起送斜陽英雄百戰成寥落¶
吳楚平分自渺茫寒雁動愁離塞逺暮江流恨入雲長¶
古今天地誰非客何用登臨獨感傷¶