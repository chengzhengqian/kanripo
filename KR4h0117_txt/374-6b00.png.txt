海上金風洗殘暑溪邊黄葉飄四五故人教鐸天一涯¶
迢逓千峰隔秋渚昔年膠漆桑梓間心比白鷗閒更閒¶
一㠶清興波間月千里離情海上山百壺鷄黍春風面¶
幾度蓴鱸憶鄉縣吟邊晩岫疊雲屏醉裏寒溪澄素練¶
常懷太白對清樽也識希夷望白雲半簾潭影魚雙躍¶
一枕松陰鶴不羣自慙流落臨江曲寂寞芸軒隔深竹¶
遥待仙舟海上還論文共剪西窗燭¶
　　　題妙峰上人寒翠軒¶