　　　送周省郎之海虞判官¶
黄茅連野邑城荒佐邑初煩舊省郎鴈起海風吹暮角¶
雞鳴關月照晨妝讀書臺下逢人少濡墨㕔中憶尉狂¶
君到官曹無事日一尊為我酹斜陽¶
　　　贈林泉民張夢辰次張貞居外史韻¶
雨船幾度載狂客詩巻平生隨老翁林下自成麋鹿友¶
世間相去馬牛風曉窗炊熟露葵紫秋寺寫殘霜葉紅¶
他日倘修耆舊傳著君應在隠淪中¶