祖燈寂寞何人繼窣堵岧嶤惟鬼守法席草長深没膝¶
僧榻屋穿光見斗似聞占籍多衍沃合選名緇振頹朽¶
我來不覺三歎息眼底盡空諸所有自開麤席掃塵坌¶
聊寄閒眠憩奔走夢回中夜雨鳴簷臥聽東風寒入牖¶
明朝散步轉山脊好語相呼聞野叟抽芒已見麥飜浪¶
搗炒懸知香滿手須㬰日影散林樾絢練春光被花栁¶
僕夫催歸屢不應景物殊佳寜忍負出山騎馬更躊躇¶
乗暇應須重載酒¶