　　　春日寫懐與陸髙士¶
茅菴竹徑未相尋忽忽殘紅又緑隂處世浪為千歳計¶
看花深負一春心只縁未悟藏蕉鹿豈是慳揮當酒金¶
自笑山林縁分薄㡬畨翹首付長吟¶
　　　潮州寄致仕雷大尹¶
兩年分手各西東咫尺天涯萬里同有酒也孤秋月白¶
無詩空對夜燈紅簿書俗吏塵埃裏恬退髙人畎畝中¶
我愛西山亭子好也應相伴醉東風¶