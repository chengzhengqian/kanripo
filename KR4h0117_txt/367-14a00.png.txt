客居煩聒毒我腸偶騎欵段登周行西行三里渡小水¶
北上百步臨髙岡逺近人家翳喬木依稀郵舍圍垂楊¶
是時隴麥半乾槁南風起浪日色黄所遇林桑已空兀¶
誰家婦女猶提筐維南有山接嵩少雲門開闔峰低昻¶
清回爽氣徹心目便覺塵慮都消忘回鞭窈窕歴溪谷¶
野花野草供幽香殻蝸垤蟻各生遂潛鱗飛鳥咸徜徉¶
東折縈紆歴平坂縱觀大化窮毫芒乃悟羣生隠無極¶
始知一氣包鴻荒此意悠悠真罕識令人酷憶㸃也狂¶