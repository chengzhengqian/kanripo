　　　舟次采石和聶原濟韻¶
蛾眉亭下逺㠶開春酒香濃琥珀杯詞客浪傳鸚鵡賦¶
舟人遥指鳯凰臺金陵王氣千年在銀漢仙槎八月來¶
明日九門稱獻納五雲多處限蓬萊¶
　　　失鶴¶
翩翩老鶴逐飄風暗度秋雲幾萬重遼海歸來空有夢¶
鵞山去後更無蹤思從赤壁舟中見恐向華亭月下逢¶
丹頂霜毛成悵望不知何處更巢松¶