金陵勞勞送客堂蔓草離離生道傍古情不盡東流水¶
此地悲風愁白楊我乗素舸同康樂朗詠清川飛夜霜¶
昔聞牛渚吟五章今來何謝袁家郎苦竹寒聲動秋月¶
獨宿空簾歸夢長¶
　　　金陵城西樓月下吟¶
金陵夜寂涼風發獨上髙樓望吳越白雲映水搖空城¶
白露垂珠滴秋月月下沈吟久不歸古來相接眼中稀¶
解道澄江淨如練令人長憶謝𤣥暉¶