　　　春雪¶
二月將臨尾羣隂久退濳只知桃李艷何復雪霜嫌密¶
霰仍先集飄霙忽散霑帶風成料峭和雨作亷纎江漢¶
初彌望珠璣間得兼片㾗才著瓦斜勢漸穿簾鳥化遼¶
城鶴途鋪越女縑落英時鬬舞飛絮或同黏寒怯開闈¶
賞光凝伴月覘價增樵市炭興入酒家帘惜竹頻敲葉¶
愁花旋覆苫失權悲太皥助虐有飛亷積勢方平壠澌¶
流已墜簷東君莫惆悵杲日待重瞻¶