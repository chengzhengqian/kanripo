　　　題黄鶴山人王叔明畵¶
我昔見之湖上居當門萬朶翠芙蕖承平公子有故態¶
文敏外孫多異書閒吮彩毫消白日夢騎黄鶴上清虚¶
此圖定倚吳山閣醉㸃南屏春雨餘¶
　　　題丁野夫畵¶
野夫已沒四十載化鶴歸來知是非郭外梅村更地主¶
筆端松石見天機一時好手不可遇千古賞音如此稀¶
長憶西湖舊遊處畵船清雨白鷗飛¶