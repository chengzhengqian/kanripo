　　　送大司徒王公奉詔兼左副都御史視師貴州¶
戰馬嘶風猛欲馳秋郊酌别駐金羈席前雲擁尚書履¶
閫外霜飛大将旗虎豹生威分隊處牛羊争獻聚降時¶
明朝露布聞當宁韓范勲名更許誰¶
　　　和光禄卿楊維高年兄韻¶
門墻咫尺猶千里忽有詩筒月下過雲錦織成花滿軸¶
天機借得玊為梭脩篁枝上巢丹鳳流水橋邊戲白鵞¶
此地相思無限意不知春景為誰多¶