　　　贈景昭㕘政江西¶
朝回共我數飛觥最喜黄門有盛名草到竒時鸞鳯舞¶
吟于苦處鬼神驚近來猶誦匡時疏逺别難為倚玉情¶
後夜相思凝望處文星高照豫章城¶
　　　送岳方之興化¶
翰苑同年少一人城東出祖倍傷神高才雖不登樞要¶
清望端能動縉紳西徼歸來緣有命南州謫去果何因¶
嗟余久負容臺禄擬向林泉老此身¶