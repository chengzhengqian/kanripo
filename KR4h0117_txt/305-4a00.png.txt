真館曉晴初官清遠塵俗怡然對簡編庶矣忘榮辱遥¶
峰擁歸雲髙城淡㣲旭落盡凍青花江南雨新足¶
　　　遊寶林寺¶
金碧絢樓臺禪闗向此開水分雙澗出雲擁萬峰來古¶
佛遺香火殘僧話刦灰黄塵吾老矣何幸一徘徊¶
　　　獨坐¶
獨坐茅堂上長吟不下牀亂書堆几席踈雨過陂塘野¶
燕衝簾入河花度水香應須存晚計次第學耕桑¶