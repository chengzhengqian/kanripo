昔年東吳望幽燕長路北走如登天捉來官府竟何補¶
還望故鄉心惘然江南冬煖花亂發朔方苦寒氣又偏¶
木皮三寸冰六尺面額欲裂凍折絃盧溝強弩射不過¶
騎馬徑度不用船宦遊逺客非所習狐貉不具綈袍穿¶
京師宜富不宜薄青衫駿馬争騰騫南隣吹笙厭粱肉¶
北里鼓瑟羅姝妍凄凉朝士有何意瘦童羸騎雞鳴前¶
太倉粟陳未易糴中都俸薄難裹纒爾來方士頗向用¶
讀書不若燒丹鈆故人聞之應見笑如此不歸殊可憐¶