文華殿頭風日晴御書和墨烟雲生聖皇灑翰動盈案¶
字字盡作蛟龍形瑶箋向日光如拭中有古方三四袠¶
巻冊真從大典傳貽謀逺自文皇出禁廬侍直多名醫¶
聮班拜賜當彤墀囊中妙得君臣秘紙尾親䝉姓氏題¶
承恩捧下黄金闕如揭中天行日月小試人間癘氣消¶
深藏夜半虹光發古來用藥如用人牛溲馬勃皆通神¶
古來醫人似醫國病未察形先察脉我皇一念通炎黄¶
要開壽域歸平康願推萬念及萬物直遣四海同虞唐¶