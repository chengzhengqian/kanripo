　　　德州王知州璡韓同知璉各招宴于園亭¶
州衙深靚絶氛埃客至園亭次第開兩院樹隂當晝合¶
隔墻鶯語送春來小橋幽徑翻紅葉曲澗鳴泉漾緑苔¶
别駕行觴懽未畢還從太守醉霞杯¶
　　　退直有懷寄董德初太守¶
賜環簮筆侍明君待漏趨朝對夕曛未有尺書能寄遠¶
謾思尊酒共論文吟㸔㕍影横秋色坐對燈花落夜分¶
不識滇南賢太守也曽相憶賦停雲¶