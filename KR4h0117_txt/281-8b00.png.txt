萬山丹翠浮楚天熊蹲龍奔隠雲煙長沙零陵相後先¶
一水走碧雄澬川地饒黍稷麻麥田瘴不為癘暑不煎¶
蘓溪僻境民受㕓蜂屯魚貫紛牽連草荒公廨屋數椽¶
皷角聲撼天南邊秦君下馬藍袂鮮官閒晝永如神仙¶
令嚴兵伍采棒懸平蕪月白大熟眠出自富家真象賢¶
寶視經書唾視錢平生周急心所便況乃募粟綸音宣¶
堯湯曽遇水旱愆従古有饑無此年聞之殊覺心惻然¶
我發我庾實且堅瓊粻滿載江上船順流不日經淮堧¶