　　　贈趙王孫¶
南度今來幾葉孫亂離文獻尚能存餘生獨繼先王祀¶
盛世重霑聖主恩數畝薄田收故邑一株喬木住荒村¶
遙聞客至偏多喜共聽樵歌對酒尊¶
　　　重居寺雨後次初上人韻¶
空庭修竹響琅琅夜坐高齋語對床茶竈有泉分古澗¶
寺門無樹掩寒塘禪心不動千峰暝旅夢將歸百里長¶
歲晩荆南聽風雨故園何日守茅堂¶