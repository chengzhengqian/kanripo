　　　途中感秋¶
一夜金風報早秋踈櫺㸃㸃氣蕭颼俄驚江上煙波泠¶
便覺郊原草木愁萬里歸途猶作客半生踪跡等虚舟¶
不堪腸斷思鄉處滿地蘆花明月洲¶
　　　維揚懐古¶
淮海維揚名尚在繁華不見舊時州煙迷吳苑巡遊地¶
雲鎻隋家歌舞樓千古廢興増感慨百年身世且優游¶
君看數畝雷塘路閱盡行人春復秋¶