東南名郡稱姑蘇土壤深厚山縈紆雲中黛色接天目¶
天際江流滙具區具區之中峙重屋孤峯髙瞰湖波緑¶
獅巖虎阜相蔽虧紫翠浮光眩人目此中佳景真如畵¶
閭閻盛世涵清化湖山處處有漁樵隴畆人人樂耕稼¶
偉哉太守才且賢悉心撫字今㡬年鉏奸擊暴植孤弱¶
詩書比屋聲相傳有時勸農行屬縣露冕輕軒遊歴徧¶
村童野老競歡迎甘雨和風總如願比來政譽何洋洋¶
喜看奏最朝明光聊賦兹圖慰離别相期事業齊龔黄¶