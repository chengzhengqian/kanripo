　　　送現蔵主往處州長樂¶
括蒼之山天下雄控引百粤横西東髙城月出海蓮白¶
野亭鶯囀山花紅伍喬光芒暎南服知有髙人住林麓¶
濛濛碧霧際江天冉冉閒雲蔽幽谷大峰嵯峨仙所都¶
軒轅上天遺鼎湖川水秋沈莫耶劒石龍夜吐摩尼珠¶
長樂山人樂禪寂捧檄東歸喜何劇江湖鷗鷺惜離羣¶
叢社象龍趨法席恩波浩蕩廣如天五雲迴首蓬萊邊¶
明年我亦訪遺逸獨騎白鶴來青田¶