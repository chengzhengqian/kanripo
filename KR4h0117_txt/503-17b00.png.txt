　　　九日懐姑蘇諸友因柬孔周¶
轉徙江湖底事忙空餘雙鬢髪蒼蒼休嗟不遇馮唐老¶
且學風流賀監狂稚子解歌秋水句美人偏阻菊花觴¶
伊誰此際偏相念獨倚闌干憶斐堂¶
　　　和徐秋官用中雨夜愁醒韻¶
暮雲忽共再相期客舍凄凉就卧遲潤入琴書猶未覺¶
寒生枕簟已先知廟堂不見茆茨漏鐘鼎寧懷畎畝飢¶
廣厦萬間思大庇少陵忠愛寔吾師¶