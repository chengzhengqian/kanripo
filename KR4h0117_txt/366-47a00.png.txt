　　　和程續古秋日見過兼次韻¶
上方髙處古禪關一曲清溪萬疊山松樹不嫌僧共老¶
菊花應笑客能閒西風㟁口孤帆轉落日林邊獨鳥還¶
一自兵餘行樂少且須今日盡歡顔¶
　　　送王惠芳之金陵¶
凉風一棹送君初秋雨荒溪草樹踈十載丹陽舊遊地¶
數封燈下故人書已㸔有志能投筆豈謂無門可曳裾¶
後日天邊見鴻雁憑將消息問何如¶