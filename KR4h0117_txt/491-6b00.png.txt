合磵流淙似鳴玉廬山九疊翠不乾秋影平吞此長幅¶
借看寧防雨拂面要為時人洗雙目滕王珠簾正堪巻¶
董家破屋不可宿出門一笑青天髙猶怪春泥汙吾足¶
　　　西山有虎行¶
西山人家傍山住唱歌採茶上山去下山日落仍唱歌¶
路黒林深無別慮今年虎多令人憂遶山摶人茶不收¶
墻東小女膏血流村南老翁空髑髏官司射虎差弓手¶
自隠山家索雞酒明朝入城去報官虎畏相公今避走¶