同來一婦天台人情懐薄似秋空雲䘮夫未經二十日¶
畫眉重嫁鹽商君血色紅裙繡羅襖終日騎驢渉長道¶
穏坐不知行路難揚鞭笑指青山小取歡但感新人心¶
那憶舊夫恩愛深吁嗟風俗日頽敗廢却大義貪黄金¶
妾心汪汪澹如水寧受飢寒不受恥幾回欲葬江魚腹¶
姑存未敢先求死前途姑身少康健辛苦奉姑終不怨¶
姑亡妾亦隨姑亡地下何慚見夫靣說罷傷心淚如雨¶
嗚咽垂頭不成語路傍過者為酸心隔嶺孤猿呌何許¶