　　　賀徐州張建封僕射白兔書¶
　　　　(樊曰公貞元十五年秋佐/張建封于徐書是時作)¶
伏聞今月十五日營田巡官陳從政獻瑞兔毛質全白¶
(全一/作皎)天馴其心其始實得之符離安阜屯之役夫朝行¶
遇之迫之不逸人立而拱(孫曰人立言如人之立左傳/云豕人立而啼拱拱手也)¶
竊惟休咎之兆天所以啓覺于下依類託喻事之纎悉¶
不可圖驗非睿智博通孰克究明愈雖不敏請試辯之¶
兔隂類也又窟居狡而伏逆象也今白其色絶其羣也¶