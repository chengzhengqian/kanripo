其官觀察使不得其政財已竭而斂不休人已窮而賦¶
愈急其不去為盜也亦幸矣誠使刺史不私於其民觀¶
察使不急於其賦刺史曰吾州之民天下之民也惠不¶
可以獨厚觀察使亦曰某州之民天下之民也斂不可¶
以獨急如是而政不均令不行者未之有也其前之言¶
者于公既已信而行之矣(既一/作即)今之言者其有不信乎¶
縣之於州猶州之於府也有以事乎上有以臨乎下同¶
則成異則敗者皆然也非使君之賢其誰能信之(信一/作從)¶