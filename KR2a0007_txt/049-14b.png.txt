之以衆(張晏曰衡音横師古曰/衡即横耳無勞借音)此萬全之術也傳曰狂¶
夫之言而明主擇焉臣錯愚陋昧死上狂言唯陛下財¶
擇(師古曰財/與裁同也)文帝嘉之乃賜錯璽書寵荅焉曰皇帝問¶
太子家令上書言兵體三章聞之(李竒曰三者得地/刑卒服習器用利)書¶
言狂夫之言而明主擇焉今則不然言者不狂而擇者¶
不明國之大患故在於此使夫不明擇於不狂是以萬¶
聽而萬不當也錯復言守邉備塞勸農立本當世急務¶
二事曰臣聞秦時北攻胡貉築塞河上(師古曰貉/音莫客反)南攻¶