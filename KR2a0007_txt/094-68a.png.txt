霍去病操兵前後十餘年(師古曰/操持也)於是浮西河絶大幕¶
破寘顔襲王庭窮極其地追奔逐北封狼居胥山禪於¶
姑衍以臨翰海(師古曰積土為/封而又禪祭也)虜名王貴人以百數自¶
是之後匈奴震怖益求和親然而未肯稱臣也且夫前¶
世豈樂傾無量之費役無罪之人快心於狼望之北哉¶
(師古曰匈奴/中地名也)以為不壹勞者不乆佚不暫費者不永寜¶
(師古曰佚/與逸同)是以忍百萬之師以摧餓虎之喙運府庫之¶
財填盧山之壑而不悔也(師古曰喙口也摧百萬之師/於獸口也盧山匈奴中山也)¶