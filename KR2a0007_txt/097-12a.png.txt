諸姬子(師古曰諸姬子諸姬所生之/子也屬音之欲反此下皆同)曰吾百歲後善視¶
之栗姬怒不肯應言不遜景帝心銜之而未發也長公¶
主日譽王夫人男之美帝亦自賢之又耳曩者所夢日¶
符(師古曰耳常聽聞而/記之也符猶瑞應)計未有所定王夫人又隂使人¶
趣大臣立栗姬為皇后(師古曰趣/音曰促)大行奏事文曰子以¶
母貴母以子貴今太子母號宜為皇后帝怒曰是乃所¶
當言邪(師古曰乃汝也言此/事非汝所當得言)遂案誅大行而廢太子為¶
臨江王栗姬愈恚不得見以憂死卒立王夫人為皇后¶