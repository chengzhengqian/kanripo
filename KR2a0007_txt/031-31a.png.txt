不知羽所居分軍為三復圍之羽廼馳復斬漢一都尉¶
殺數十百人復聚其騎亡兩騎廼謂騎曰何如騎皆服¶
曰如大王言於是羽遂引東欲渡烏江(臣瓚曰/在牛渚)烏江亭¶
長㰕船待(服䖍曰㰕音蟻如淳曰南/方人謂整船向岸曰㰕)謂羽曰江東雖小¶
地方千里衆數十萬亦足王也願大王急渡今獨臣有¶
船漢軍至亡以渡羽笑曰廼天亡我何渡為且籍與江¶
東子弟八千人渡而西今亡一人還縱江東父兄憐而¶
王我我何面目見之哉縱彼不言籍獨不愧於心乎謂¶