仁就國莽日誑燿太后言輔政致太平羣臣奏請尊莽¶
為安漢公後遂遣使者廹守立仁令自殺賜立諡曰荒¶
侯子柱嗣仁諡曰刺侯子術嗣是嵗元始三年也眀年¶
莽風羣臣奏立莽女為皇后(師古曰風/讀曰諷)又奏尊莽為宰¶
衡莽母及兩子皆封為列侯語在莽𫝊莽既外壹羣臣¶
令稱已功徳又内媚事旁側長御以下賂遺以千萬數¶
白尊太后姊妹君俠為廣恩君君力為廣恵君君弟為¶
廣施君皆食湯沐邑日夜共譽莽莽又知太后婦人厭¶