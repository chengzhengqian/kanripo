趙相國房君諫曰秦未亡今又誅武臣等家此生一秦¶
也不如因而賀之使急引兵西擊秦陳王從其計徙繫¶
武臣等家宫中封耳子敖為成都君使使者賀趙趣兵¶
西入闗(師古曰趣/讀曰促)耳餘說武臣曰王王趙非楚意特以¶
計賀王(師古曰言力不能制且/事安撫為權宜之計耳)楚已滅秦必加兵於趙¶
願王毋西兵北徇燕代南收河内以自廣趙南據大河¶
北有燕代楚雖勝秦必不敢制趙趙王以為然因不西¶
兵而使韓廣略燕李良略常山張黶略上黨(師古曰黶/音烏㸃反)¶