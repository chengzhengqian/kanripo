屯受降城以備漢北橋余吾令可度(師古曰於余/吾水上作橋)以備¶
奔走(師古曰擬有迫急北/走避漢從此橋度也)是時衛律已死衛律在時常¶
言和親之利匈奴不信及死後兵數困國益貧單于弟¶
左谷蠡王思衛律言欲和親而恐漢不聼故不肯先言¶
常使左右風漢使者(師古曰風/讀曰諷)然其侵盗益希遇漢使¶
愈厚欲以漸致和親漢亦羈縻之其後左谷蠡王死明¶
年單于使犁汚王窺邊言酒泉張掖兵益弱出兵試擊¶
冀可復得其地時漢先得降者聞其計天子詔邊警備¶