其女皆為任(師古曰任充也男服/之義男亦任也音壬)男以睦女以隆為號¶
焉(師古曰睦隆皆其受/封邑之號取嘉名也)皆授印韍(師古曰韍亦印/之組次下並同)令諸¶
侯立大夫人夫人世子亦受印韍又曰天無二日土無¶
二王百王不易之道也漢氏諸侯或稱王至于四夷亦¶
如之違於古典繆於一統其定諸侯王之號皆稱公及¶
四夷僣號稱王者皆更為侯又曰帝王之道相因而通¶
盛德之祚百世享祀予惟黄帝帝少昊帝顓頊帝嚳帝¶
堯帝舜帝夏禹臯陶伊尹咸有聖德假于皇天(師古曰/假至也)¶