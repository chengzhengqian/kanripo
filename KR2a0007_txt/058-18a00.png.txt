(爻辭曰鴻漸于陸其羽可以為儀鴻大鳥漸進也髙平/曰陸言鴻進於陸以其羽翼為威儀也喻𢎞等皆有鴻)¶
(之羽儀未進之/時燕爵所輕也)逺迹羊豕之間(師古曰逺/竄其迹也)非遇其時焉¶
能致此位乎(師古曰焉/於何也)是時漢興六十餘載海内艾安¶
(師古曰艾/讀曰乂)府庫充實而四夷未賔制度多闕上方欲用¶
文武求之如弗及(師古曰/恐失之)始以蒲輪迎枚生見主父而¶
歎息(師古曰謂言公皆/安在何相見之晩)羣士慕嚮異人並出卜式拔於¶
芻牧𢎞羊擢於賈豎衞青奮於奴僕日磾出於降虜斯¶
亦曩時版築飯牛之朋已(師古曰版築傅説也飯牛甯/戚也已語終辭也飯音扶晩)¶