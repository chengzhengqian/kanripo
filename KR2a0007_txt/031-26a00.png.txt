漢王食乏請和割滎陽以西為漢羽欲聽之歷陽侯范¶
增曰漢易與耳今不取後必悔之羽乃急圍滎陽漢王¶
患之乃與陳平金四萬斤以閒楚君臣(師古曰閒/音居莧反)語在¶
陳平傳項羽以故疑范增稍奪之權范增怒曰天下事¶
大定矣君王自為之願賜骸骨歸行未至彭城疽發背¶
死(師古曰疽癰瘡/也音千餘反)於是漢將紀信詐為漢王出降以誑¶
楚軍故漢王得與數十騎從西門出令周苛樅公魏豹¶
守滎陽(師古曰苛音何/樅音千容反)漢王西入闗收兵還出宛葉閒¶