人君莫不欲安存而惡危亡然而政亂國危者甚衆所¶
任者非其人而所繇者非其道(師古曰繇讀與/由同下亦類此)是以政¶
日以仆滅也夫周道衰於幽厲非道亡也幽厲不繇也¶
至於宣王思昔先王之徳興滯補弊明文武之功業周¶
道粲然復興詩人美之而作上天祐之為生賢佐後世¶
稱誦至今不絶此夙夜不解行善之所致也孔子曰人¶
能𢎞道非道𢎞人也(師古曰論語載孔子之言也言明/智之人則能行道内無其質非道)¶
(所/化)故治亂廢興在於已非天降命不得可反(○劉敞曰/當云不可)¶