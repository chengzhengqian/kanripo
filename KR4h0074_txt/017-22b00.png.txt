　　　雨二首¶
秋冬久不雨氣濁喜雲生麥隴崇朝潤茅簷徹夜聲初¶
來斷幽徑漸宻雜疎更賴有牆隂薺離離已可烹¶
薄晚初霑洒清晨更慘悽魚寒抛餌去鴉濕就簷棲幽¶
澗濺濺溜長堤淺淺泥一杯持自賀吾事在鋤犁¶
　　　雨夜¶
一雨遂通夕安眠失百憂窗扉淡欲曉枕簟冷生秋畫¶
燭爭棋道金樽數酒籌依然錦城夢忘却在南州¶