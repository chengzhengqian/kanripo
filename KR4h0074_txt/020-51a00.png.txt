覊游偏覺年華速徙倚闌干一愴神¶
行遍茫茫禹畫州尋梅到處得閒游春前春後百囘醉¶
江北江南千里愁未愛繁枝壓紗㡌最憐亂㸃糝貂裘¶
一寒可賀君知否又得幽香數日留¶
　　　梅¶
若耶溪頭春意慳梅花獨秀愁空山逢時决非桃李輩¶
得道自保冰雪顔仙去要令天下惜折來聊伴放翁閒¶
人中商畧誰堪比千載夷齊伯仲間¶