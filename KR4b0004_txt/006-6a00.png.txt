扶桑曜西臨弱水流北極𤣥天渚南翔陟丹丘
　　五遊詠
九州不足歩願得凌雲翔逍遥八紘外游目歴遐荒披
我丹霞衣襲我素霓裳華蓋芬晻藹六龍仰天驤曜靈
未移景倐忽造昊蒼閶闔啓丹扉雙闕曜朱光徘徊文
昌殿登陟太㣲堂上帝休西櫺羣后集東廂帯我瓊瑶
佩漱我沆瀣漿踟蹰玩靈芝徙倚弄華芳王子奉僊藥
羨門進竒方服食享遐紀延壽保無疆