今陛下以聖明統世將欲卒文武之功繼成康之隆簡
良授能以方叔召虎之臣鎮衛四境為國爪牙者可謂
當矣然而髙鳥未挂於輕繳淵魚未懸於鈎餌者恐釣
射之術或未盡也昔耿弇不俟光武亟擊張步言不以
賊遺於君父也故車右伏劍於鳴轂雍門刎首於齊境
若此二子豈惡生而尚死哉誠忿其慢主而凌君也夫
君之寵臣欲以除患興利臣之事君必殺身靜亂以功
報主也昔賈誼弱冠求試屬國請係單于之頸而制其