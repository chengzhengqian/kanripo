僊人攬六著對博太山隅湘娥拊琴瑟秦女吹笙竽玉
樽盈桂酒河伯獻神魚四海一何局九州安所如韓終
與王喬要我於天衢萬里不足歩輕舉凌太虚飛騰踰
景雲高風吹我軀廻駕觀紫微與帝合靈符閶闔正嵯
峨雙闕萬丈餘玉樹扶道生白虎夾門樞驅風遊四海
東過王母廬俯觀五嶽間人生如寄居潛光養羽翼進
趨且徐徐不見軒轅氏乗一作/升龍出鼎湖徘徊九天上
與爾長相須