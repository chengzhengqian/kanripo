靈而激神况近在乎人情僕將為吾子説㳺觀之至娯
演聲色之妖靡論變化之至妙敷道德之𢎞麗願聞之
乎𤣥微子曰吾子整身倦世探隱拯沉不遠遐路幸見
光臨將敬滌耳以聽玉音
鏡機子曰芳菰精粺霜蓄露葵𤣥熊素膚肥豢膿肌蟬
翼之割剖纎析微累如疊縠離若散雪輕隨飛風刃不
轉切山鵽斥鷃珠翠之珍搴芳蓮之巢龜膾西海之飛
鱗臛江東之潛鼉臇漢南之鳴鶉糅以芳酸甘和既醇