身輕於鴻毛而謗重於泰山頼䝉帝王天地之仁違百
司之典議舍三千之首戾反我舊居襲我初服雲雨之
施焉有量哉孤以何功而納斯貺富而不恡寵至不驕
者則周公其人也孤小人爾身更以榮為戚何者將恐
簡易之尤出於細微脱爾之愆一朝復露也故欲修吾
往業守吾初志欲使皇帝恩在摩天使孤心常存此地
將以全陛下厚徳究孤犬馬之年此難能也然固欲行
衆之難詩曰徳輶如毛鮮克舉之此之謂也