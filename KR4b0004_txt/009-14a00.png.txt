植白季重足下前日雖因常調得為宻坐雖燕飲彌日
其於别遠㑹稀猶不盡其勞積也若夫觴酌陵波於前
簫笳發音於後足下鷹揚其體鳯觀虎視謂蕭曹不足
儔衛霍不足侔也左顧右昐謂若無人豈非君子壯志
哉過屠門而大嚼雖不得肉貴且快意當斯之時願舉
太山以為肉傾東海以為酒伐雲夢之竹以為笛斬泗
濵之梓以為箏食若填巨壑飲若灌漏巵其樂固難量
豈非大丈夫之樂哉然日不我與曜靈急節面有逸景