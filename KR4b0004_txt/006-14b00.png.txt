驅車揮駑馬東到奉髙城神哉彼泰山五嶽專其名隆
髙貫雲蜺嵯峨出太清周流二六候閒置十二亭上有
涌醴泉玉石揚華英東北望吳野西眺觀日精魂神所
繫屬逝者感斯征王者以歸天效厥元功成歴代無不
遵禮記有品程探䇿或長短唯徳享利貞封者七十帝
軒皇元獨靈餐霞漱沆瀣毛羽被身形發舉蹈虚廓徑
庭升窈冥同壽東父年曠代永長生
　曹子建集巻六