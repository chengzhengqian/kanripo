覽宫宇之顯麗實大人之攸居建三臺於前處飄飛陛
以凌虚連雲閣以逺徑營觀榭於城隅亢高軒以回眺
縁雲霓而結䟽仰西嶽之崧岑臨漳滏之清渠觀靡靡
而無終何𣺌𣺌而難殊亮靈后之所處非吾人之所廬
於是仲春之月百卉叢生萋萋藹藹翠葉朱莖竹林菁
葱珍果含榮凱風發而時鳥讙㣲波動而水蟲鳴感氣
運之和順樂時澤之有成遂乃浮素蓋御驊騮命友生
携同儔誦風人之所嘆遂駕言而出遊歩北園而馳騖