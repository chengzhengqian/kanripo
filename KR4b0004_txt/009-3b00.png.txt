𤣥微子隱居大荒之庭飛遯離俗澄神定靈輕禄傲貴
與物無營耽虚好靜羨此永生獨馳思乎天雲之際無
物象而能傾於是鏡機子聞而將往説焉駕超野之駟
乗追風之輿經迥漠出幽墟入乎泱漭之野遂届𤣥微
子之所居其居也左激水右髙岑背洞壑對芳林冠皮
弁被文裘出山岫之穴倚峻崖而嬉游志飄飄焉嶤
嶤焉似若狹六合而隘九州若將飛而未逝若舉翼而
中留於是鏡機子攀葛藟而登距嵒而立順風而稱曰