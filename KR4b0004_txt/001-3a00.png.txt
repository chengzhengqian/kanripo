媿景而慚魄言縣天之何欲逸千載而流聲¶
超遺黎而度俗¶
　　幽思賦¶
倚髙臺之曲隅處幽僻之閒深望翔雲之悠¶
悠羗朝霽而夕隂顧秋華而零落感歲莫而¶
傷心觀躍魚於南沼聆鳴鶴於北林搦素筆¶
而慷慨揚大雅之哀吟仰清風以嘆息寄余¶
思於悲絃信有心而在逺重登髙以臨川何¶
余心之煩錯寧翰墨之能傳¶