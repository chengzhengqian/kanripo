敦儉尚古不玩珠玉以身先下民以純樸聖性嚴毅手
修清一惟善是嘉靡䟽靡昵怒過雷霆喜踰春日萬國
肅䖍望風震肅既總庻政兼覽儒林窮著雅頌被之瑟
琴茫茫四海我王康之微微漢嗣我王匡之羣傑扇動
我王服之喁喁黎庻我王育之光有天下萬國作君䖍
奉本朝德美周文以寛克衆毎征必舉四夷賔服功夷
聖武翼帝王世神武鷹揚左鉞右旄威凌伊吕年踰耳
順體壯志肅乾乾庻事氣過方叔宜並南嶽君國無窮