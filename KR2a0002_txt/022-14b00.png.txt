形見於樂故曰樂觀其深矣土敝則草木不長水煩則¶
魚鼈不大氣衰則生物不育世亂則禮廢而樂滛是故¶
其聲哀而不莊樂而不安慢易以犯節流沔以忘本廣¶
則容姦狹則思欲(王肅曰其音廣大則容姦偽/其狹者則使人思利欲也)感滌蕩¶
之氣而滅平和之德是以君子賤之也凡姦聲感人而¶
逆氣應之逆氣成象(鄭𤣥曰成象謂/人樂習之也)而淫樂興焉正聲¶
感人而順氣應之順氣成象而和樂興焉倡和有應囘¶
邪曲直各歸其分而萬物之理以類相動也是故君子¶