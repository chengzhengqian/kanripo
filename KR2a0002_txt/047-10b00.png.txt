景帝崩後武帝已立王太后獨在而韓王孫名嫣素得¶
幸武帝承間白言太后有女在長陵也武帝曰何不早¶
言乃使使徃先視之在其家武帝乃自徃迎取之蹕道¶
先驅旄騎出横城門(如淳曰横音光三輔/黄圖云北面西頭門)乘輿馳至長¶
陵當小市西入里里門閉暴開乘輿直入此里通至金¶
氏門外止使武騎圍其宅為其亡走身自徃取不得也¶
即使左右羣臣入呼求之家人驚恐女亡匿内中牀下¶
扶持出門令拜謁武帝下車泣曰嚄大姊何藏之深也¶