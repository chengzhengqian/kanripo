而史記獨蔵周室以故滅惜哉惜哉獨有秦記又不載¶
日月其文畧不具然戰國之權變亦有可頗采者何必¶
上古秦取天下多暴然世異變成功大𫝊曰法後王何¶
也以其近已而俗變相類議卑而易行也學者牽於所¶
聞見秦在帝位日淺不察其終始因舉而笑之不敢道¶
此與以耳食無異悲夫余於是因秦記踵春秋之後起¶
周元王表六國時事訖二世凡二百七十年著諸所聞¶
興壞之端後有君子以覽觀焉¶