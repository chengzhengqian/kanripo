死此亦得賢佐盍往乎於是遂行重耳謂其妻曰待我¶
二十五年不來乃嫁其妻笑曰犂二十五年吾冡上柏¶
大矣雖然妾待子重耳居狄凡十二年而去過衛衛文¶
公不禮去過五鹿(賈逵曰衛地杜預曰今衛縣西北有/地名五鹿平陽元城縣東亦有五鹿)飢¶
而從野人乞食野人盛土器中進之重耳怒趙衰曰土¶
者有上也君其拜受之至齊齊桓公厚禮而以宗女妻¶
之有馬二十乘重耳安之重耳至齊二歲而桓公卒會¶
豎刁等為内亂齊孝公之立諸侯兵數至留齊凡五歲¶