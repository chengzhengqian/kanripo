詔丞相陳平等舉可使南越者平言好畤陸賈先帝時¶
習使南越迺召賈以為大中大夫往使因讓佗自立為¶
帝曽無一介之使報者陸賈至南越王甚恐為書謝稱¶
曰蠻夷大長老夫臣陀前日髙后隔異南越竊疑長沙¶
王讒臣又遥聞髙后盡誅陀宗族掘燒先人冡以故自¶
棄犯長沙邉境且南方早溼蠻夷中間其東閩越千人¶
衆號稱王其西甌駱裸國亦稱王老臣妄竊帝號聊以¶
自娱豈敢以聞天王哉乃頓首謝願長為藩臣奉貢職¶