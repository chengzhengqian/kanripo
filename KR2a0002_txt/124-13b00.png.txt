魏文侯時西門豹為鄴令豹往到鄴㑹長老問之民所¶
疾苦長老曰苦為河伯娶婦以故貧豹問其故對曰鄴¶
三老廷掾常嵗賦斂百姓收取其錢得數百萬用其二¶
三十萬為河伯娶婦與祝巫共分其餘錢持歸當其時¶
巫行視小家女好者云是當為河伯婦即聘取洗沐之¶
為治新繒綺縠衣間居齊戒為治齋宫河上張緹絳帷¶
女居其中為具牛酒飯食行十餘日共粉飾之如嫁女¶
床席令女居其上浮之河中始浮行數十里乃沒其人¶