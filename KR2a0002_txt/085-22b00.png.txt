二世自射殺之趙高教其女壻咸陽令閻樂劾不知何¶
人賊殺人移上林高乃諫二世曰天子無故賊殺不辜¶
人此上帝之禁也鬼神不享天且降殃當逺避宮以禳¶
之二世乃出居望夷之宮留三日趙高詐詔衛士令士¶
皆素服持兵内鄉入告二世曰山東羣盜兵大至二世¶
上觀而見之恐懼高即因劫令自殺引璽而佩之左右¶
百官莫從上殿殿欲壞者三高自知天弗與羣臣弗許¶
乃召始皇弟授之璽(徐廣曰一本曰召始皇弟子嬰授/之璽秦本紀云子嬰者二世之兄)¶