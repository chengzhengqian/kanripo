　　　寄蒋二十四　　　　　　　前　人¶
鳥囀蜂飛日漸長旅人情味悔思量禪門淡泊無心地¶
世事生疎欲面墻二月雲煙迷柳色九衢風土帶花香¶
大知髙士禁愁寂試倚䦨干莫斷腸¶
　　　寄懷　　　　　　　　　　前　人¶
有客傷春復怨離夕陽亭畔草青時淚從紅蠟無由制¶
膓比朱絃恐更危梅向好風唯是笑柳因㣲雨不勝垂¶
䨇溪未去饒歸夢夜夜孤眠枕獨欹¶