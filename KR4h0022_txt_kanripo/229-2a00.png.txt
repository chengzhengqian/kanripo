　　　贈道士宜師　　　　　　　前　人¶
自到皇城得幾年巴僮蜀馬共隨縁兩朝侍從當時貴¶
五字聲名逺處傳舊住江(集作/紅)樓通内院新承墨詔賜¶
齋錢閒坊暫喜居相近還得陪師坐竹邊¶
　　　送胡鍊師王屋山　　　　　前　人¶
玉陽峰下學長生洞府仙中已有名獨戴熊鬚冠暫出¶
唯將鶴尾扇同行鍊成雲母休炊㸑召得雷公當吏兵¶
却到天壇上頭宿應聞空裏歩虛聲¶