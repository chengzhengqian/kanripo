望鵠長踈懸鶉屢敝況復呉波㵼渌秦巘堆青懐橘莫¶
從採蘭多阻大書一去𤣥律方還蝶夣初廻凉宵已艾¶
恨淚泉湧愁膓火煎數竒而只自傷身語苦而何人傾¶
耳竊思曽披仙露獲拜仁風煦以温和借其光彩或終¶
以陸沉興念再惻傷懐願假雲雷偶蘇幽蟄豈可使鷄¶
鳴凾谷只美馮諼龍躍天衢獨傳文舉倘徳鄰而義合¶
寜古有而今無遐想音徽無任懇廹遥瞻紫氣希傳尹¶
喜之書更詣朱門重奉張湯之刺謹啟¶