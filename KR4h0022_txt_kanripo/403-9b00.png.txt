金紫光禄大夫檢校兵部尚書兼江陵尹上柱國天水¶
郡開國公趙昌聚學餙身脩誠致用久膺事任累著勲¶
猷統䕶交州威惠之聲克振鎮臨南海撫循之政有經¶
自移部荆門馳心魏闕増脩職貢益勵忠勤爰舉寵章¶
用旌茂績夫望優四皓然後能調䕶春闈才冠六卿然¶
後能紀綱㑹府惟爾年德足尚可以周旋其間宜増喉¶
舌之榮以崇羽翼之任服我休命其惟懋哉可檢校吏¶
部尚書兼太子賔客散官勲封如故主者施行¶