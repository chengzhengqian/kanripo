　　　石笋行　　　　　　　　　杜　甫¶
君不見益州城西門陌上石笋䨇髙蹲古老(集作/來)相傳¶
是海眼苔蘚蝕盡波濤痕雨多往往有(集作/得)瑟瑟此事¶
恍惚難明論恐是昔時卿相墓(集作/家)立石為表今仍存¶
惜哉俗態好蒙蔽亦如小臣媚至尊政化錯忤失大體¶
坐㸔傾危受厚恩嗟爾石笋擅虛名後來未識猶駿奔¶
安得壮士擲天外使人不疑見本根¶
　　　石犀行　　　　　　　　　前　人¶