交逰年未五十尚壯健而死者衆矣况某早衰敢望至¶
六七十而後死乎願未死前一見病弟異人術士求其¶
所未求以甘其心厚其衣食之地某若先死使病弟無¶
所不足然死而有知不恨死早湖州三嵗可遂此心伏¶
惟仁憫念病弟望某東来之心察某欲見病弟之志一¶
加哀憐特遂血懇披剔肝膽重此告訴當盛暑時敢以¶
私事及政事堂啟于丞相治其罪可也伏紙流涕俯俟¶
嚴命不勝憂惶激切之至謹啟¶