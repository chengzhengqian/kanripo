易渙汗之義言號令如汗渙然一出而不可復也故聖¶
王慎之然則令既出而俗猶未齊者由令不一也不一¶
者非獨朝出夕改晨行暮止也盖謹於始慢於終則不¶
一也張於近弛於逺則不一也急於賤寛於貴則不一¶
也行於疎廢於親則不一也且人之心猶不可以不一¶
而理况君之令其可二三而行者乎然則令既一而天¶
下之心猶未悦隨者由上之不能行於已推於誠者也¶
凡下之從上也不從口之言從上之所好也不從力之¶