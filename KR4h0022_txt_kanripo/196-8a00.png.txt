　　　同前　　　　　　　　　　屈　同¶
漁陽八月寒草腓征人相對併思歸雲和朔氣連天暗¶
蓬雜胡沙散野飛此時天地隂埃徧瀚海龍城皆血戰¶
兩軍皷角暗相聞四面旌旗㸔不見昭君逺嫁己年多¶
戎狄無厭尚不和漢兵候月秋防塞胡騎乗氷夜渡河¶
河塞東西萬餘里地與京華不相似燕支山上少光輝¶
黄砂磧下無流水金戈玉劔十年征紅粉青樓多怨情¶
厭得殊方乆為别秋來愁見搗衣聲¶