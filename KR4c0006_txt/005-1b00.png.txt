宋考功之問以事累貶黜后放還至江南遊靈隠寺夜¶
月極明長廊吟行且為詩曰鷲嶺鬱岧嶤龍宫隠寂寥¶
第二聫搜竒思終不如意有老僧㸃長明燈坐大禪床¶
問曰少年夜乆不寐而吟諷甚苦何耶之問答曰弟子¶
業詩偶欲題此寺而興思不屬僧曰試吟上聫即吟與¶
之再三吟諷因曰何不云樓觀滄海日門聽淛江潮之¶
問愕然訝其遒麗又續終篇曰桂子月中落天香雲外¶
飄捫蘿登塔逺刳木取泉遥霜薄花更發氷輕葉互凋¶