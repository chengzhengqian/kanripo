撥置且莫念一觴聊可揮¶
　　　戊申歲六月中遇火¶
草廬寄窮巷甘以辭華軒正夏長風急林室頓燒燔一¶
宅無遺宇舫舟蔭門前迢迢新秋夕亭亭月將圓(亭亭/高也)¶
果菜始復生驚鳥尚未還中宵竚遙念一盼周九天總¶
髮抱孤念奄出四十年形迹憑化往靈府長獨閒貞剛¶
自有質玉石乃非堅仰想東戸時餘糧宿中田鼓腹無¶
所思朝起暮歸眠既已不遇茲且遂灌西園¶