　　江上愁心賦　　　　　　　　張　説
江上之峻山兮鬱崎嶬音/儀而不極雲為峰兮煙為色歘
變態兮心不識江上之深林兮杳冥蒙而不已鳥為花
兮猿為子紛盪瀁兮言莫擬夏雲隂兮若山秋水平兮
若天冬沙飛兮淅淅春草靡兮芊芊感四節之黙運知
萬化之潜遷伴衆鳥兮寒渚望孤帆兮日邊雖欲貫愁
腸於巧筆紡離夢于哀絃是心也非模放之所逮将有
言兮是然将無言兮是然