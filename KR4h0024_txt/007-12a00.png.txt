開元二十四年夏盛暑奉敕遣大将軍高力士賜宰臣
白羽扇九齡與焉竊有所感立進賦曰
當時而用任物所長彼鴻鵠之弱羽出江湖之下方安
知煩暑可致清涼豈無䊵素彩畫文章復有脩竹剖㭊
毫芒提攜密邇摇動馨香惟衆珍之在御何短翮之敢
當與竊恩於聖后且見持於未央伊昔臯澤之時亦有
雲霄之志苟効用之得所雖殺身而何忌肅肅鳥羽穆
如微風縱秋氣之移奪終感恩於篋中