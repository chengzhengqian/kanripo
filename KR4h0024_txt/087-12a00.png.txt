　　上宰相三書　　　　　　　　韓　愈
正月二十七日前鄉貢進士韓愈謹伏光範門下再拜
獻書相公閣下詩之序曰菁菁者莪樂育材也君子能
長育人材則天下喜樂之矣其詩曰菁菁者莪在彼中
阿既見君子樂且有儀説者曰菁菁者盛也莪㣲草也
阿大陵也言君子之長育人材若大陵之長育㣲草能
使之菁菁然盛也既見君子樂且有儀云者天下美之
之辭也其三章曰既見君子錫我百朋説者曰多之之