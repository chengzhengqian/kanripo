太祖兆其基高祖勤其績太宗定其業𤣥宗繼其明至
於陛下二百餘載其間聖明相因擾亂繼作未有不委
用賢士親近正人而能紹興其徽烈者矣或一日不念
則顛覆大器宗廟之恥萬古為恨臣謹按春秋人君之
道在體元以居正昔董仲舒為漢武帝言之略矣其所
未盡善者臣得為陛下備而論之夫繼故不書即位所
以正其始也終必書所以正其終也故為君者所發必
正言所履必正道所居必正位所近必正人又按春秋