　　夏中詶于逖畢燿問病見贈　　獨孤及
救物智所昧學仙願未従行藏兩乖角蹭蹬風波中淪
跡未攄念卧痾非養蒙閉闗涉兩旬羈思浩無窮鸑鷟
何處來雙舞下碧空離别隔雲雨惠然此相逢把手賀
疾間舉杯欣酒濃新詩見久要清論激深衷髙館舒夏
簟開門延微風火雲赫嵳峩日暮千萬峰遙指故山笑
相看撫號鐘聲和由心親事感知氣同出處未易料且
歌緩愁容願君崇明德嵗暮如青松