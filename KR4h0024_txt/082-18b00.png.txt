待人督責迫蹙然後為官守邪又凡鬼神事眇茫荒惑
無可準明者所不道退之之智而猶懼於此今學如退
之辭如退之好言論如退之慷慨自謂正直行行焉如
退之猶所云若是則唐之史述其卒無可託乎明天子
賢宰相得史才如此而又不果甚可痛哉退之宜更思
可為速為果卒以為恐懼不敢則一日可引去又何以
云行且謀也今當為而不為又誘館中他人及後生者
此大惑已不勉已而欲勉人難矣哉