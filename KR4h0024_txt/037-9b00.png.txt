　　㫁刑論　　　　　　　　　　柳宗元余既為斷刑論或者以釋刑復於余其辭云云余不得
已為之言焉夫聖人之為賞罰者非他所以懲勸者也
賞務速而後有勸罰務速而後有懲必曰賞以春夏刑
以秋冬而謂之至理者偽也使秋為善必俟春夏而後
賞則為善者必怠春為不善者必俟秋冬而後罰則為
不善者必懈為善者怠為不善者懈是敺天下之人而
入於罪又緩而慢之以滋其懈怠此刑之所以不措也