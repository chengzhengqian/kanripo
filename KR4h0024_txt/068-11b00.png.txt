龜龍公所樞柅喜士容物羣而不黨理遣情恕犯而不
校一言定交死生以之趨人之急唯恐不及不徼福不
乞靈物怪氣燄不接於心術誠明坦蕩自得於天理中
正之外無自入焉國門南出杜陵故地畎清流䟽灌叢
觴斚引滿金絲合奏時賢儁人結轍在門極謝安之林
墅異陸賈之裝槖鄉耋時㑹鷗鳥不驚又以見公放懷
推仁無不逮也至若閱天下之義理究先王之法志著
通典二百篇誕章閎議錯綜古今經代立言之㫖備焉