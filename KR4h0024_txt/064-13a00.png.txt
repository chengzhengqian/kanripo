禪宗長老百巗大師之師曰大寂禪師傳佛語心法始
自達磨至于惠能能化行于南服流于天下大抵以五
藴九識十八界皆空猶鏡之明也雖萬象畢呈而光性
無累心之虛也雖三際不住而覺觀湛然得於此者即
凡成聖不然則一塵瞥起六入膠固循環回復於生死
之中風濤火輪迷忘不息授受脗合大師得之一言宗
通深入無礙師諱懷暉姓謝氏東晉流寓今為泉州人
孩提秀發博究書術一旦慨然曰我之祖先今安在邪