因命族之来宴置更衣之豐宇至於殿内諸曺則左右
有局通軒並廡物有恒司供無廢舉又有銀璫珥貂寺
人巷伯奉宣出納之命更踐宫中之役熊羆之旅董以
龍武矛㦸森森材官羽林聲破邱山氣讋飛沈爪抉千
鈞跟騰百尋克壮皇威協比其心其外則校人掌馬天
駟在閑以備順遊放牧其間望我鸞和陟彼髙山猶慮
憲章或遺國容未備乃立掌匭之司館通事之史職在
達下情於上天儆王言于有位堧通太極隥指龍池重