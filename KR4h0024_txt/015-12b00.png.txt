　　白太傅
吾愛白樂天逸才生自然誰謂詞翰器乃是經濟賢欻
從浮豔詩作得典誥篇立身百行足為文六藝全清望
逸内署直聲驚諌垣所刺必有思所臨必有傳忘形任
詩酒寄傲遍林泉所望握文柄所希持化權何期遇訾
毁中道多左遷天下皆汲汲樂天獨怡然天下皆悶悶
樂天獨捨旃髙吟辭兩掖清嘯罷三川處世似孤鶴遺
榮同蛻蟬仕若不得志可為龜鏡焉