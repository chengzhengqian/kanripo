髙談稷契讀書未知句度下視服鄭此時之大病所當
嫉者生美才勿似之也傳曰惟善人能受善言孔子曰
君子無所争必也射乎問於湜者多矣以生之有心也
聊有復不能盡不宣湜再拜
　　復友生論文書　　　　　　　陸龜蒙
辱示近年作者論文書二篇使僕是非得失於其間僕
雖極頑冥亦惴息汗下見詆訶之甚難招禍患之甚易
也况僕少不攻文章止讀古聖人書誦其言思行其道