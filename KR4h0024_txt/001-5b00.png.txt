兹一人今也三朝繇古是因布大命於宣政澹𤣥心於
紫宸羲和弭節於通乾望舒停景於觀象密勿旒扆臣
人是仰左黄閣而右紫微命伊臯以為長其下則鶡冠
魚服良家茂族厲禁非宜金吾領之其前則置兩石以
䘏刑張三侯以興武告善之旌登聞之鼓節晷漏於鍾
律架危樓之筍以辨内外之差以正東西之序天光
流於紫庭倒景入於朱戸騰祥雲之郁靄映旭日之葱
蘢清渠導於元氣玉樹生於景風夷坦數里徘徊無窮