自孤弱者次及踈賤者由是衣無常主厨無異膳親者
恱踈者來故傭保乳母之類有凍餒垂白不忍去元氏
之門者而况臧獲輩乎其仁愛有如此者自夫人母其
家殆二十五年専用訓誡除去鞭扑常以正顔色訓諸
女諸婦諸女諸婦其心戰兢如履于氷常以正詞氣誡
諸子諸孫諸子諸孫其心愧耻若撻于市由是納下於
少過致家於大和婢僕終歲不聞忿爭童孺成人不識
檟楚閨門之内熙熙然如太古時人也其慈訓有如此