鳴琴湯湯虙子之堂清静無為邑人以康澆風化淳霸
俗致王誰謂陽鱎革而為魴皤皤黄髮或師或友芃芃
麥苗不稂不莠齊師己卻魯俗斯阜諫或剖心伊人引
肘穆穆伊人希聖之才堯舜既往孰為來哉從時巻舒
與道徘徊㳺泳孔門取容定哀泱泱千古顯顯令徳聲
隨攸牧恵與順息人亡政弊道播神黙寂寥夜川惆悵
舊國荒祠尚掃苔篆將磷尋風聆韻想見其人年代邈
殊精誠闇親再表貞石頌聲惟新