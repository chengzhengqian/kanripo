周禮校人掌王馬之政天子十二閑馬六種閑為一廏
馬二百一十六應乾之筞也六廏成校五良一駑是之
謂小備校有左右閑成十二合月之道也駑馬三良馬
之數凡三千四百五十六是之謂大備秦并一海内六
萬騎之國馬盡歸之帝家則周制陋矣漢孝武當文景
儉約之積雄衞霍張皇之勢勒兵塞上廏馬有四十萬
匹及東漢魏晉國馬陵夷不可復逮武帝時矣後魏胡
馬入洛蹴蹋千里軍陣之容雖壯和鑾之儀亦闕大唐