惟兹三風十愆卿士有一于身家必䘮邦君有一于身
國必亡甚可畏也甚可懼也伏惟陛下必察而明之必
信而勸之有奢僭驕怠者削其禄封樸素修業者錫以
車服以朂其心使奉其命無使乆而忽之無使逺而墜
之臣聞知之非艱行之惟艱又曰常厥徳保厥位厥徳
匪常九有以亡伏惟陛下慎之哉前車之覆實惟明證
先王之誡可以終吉若陛下奉伊尹之訓崇傳説之命
不作無益不啓私門刑不差賞不濫則惟徳是輔惟人