　　諫孟春講武疏　　　　　　　王方慶
謹按禮記月令孟冬之月天子命將帥講武習射御角
力此乃三時務農一時講武以習射御角校材力盖王
者常事安不忘危之道也孟春之月不可講兵兵者甲
胄干戈之揔名兵金性刻木春盛德在木而舉金以害
盛德逆生氣孟春行冬令則水潦為敗雪霜大摯首種
不入蔡邕月令章句云太陰新休少陽尚㣲而行冬令
以遵水氣故水潦至而敗生物也雪霜大摯析陽者也