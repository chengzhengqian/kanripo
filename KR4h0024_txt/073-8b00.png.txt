毎年率供武寧軍將士糧一十萬石斗取耗一升送亷
使州自取一升給他費吏因縁而姦盜則三倍矣自今
請准倉部式外不入亷使曰諾劉公至止堅守不渝由
是州無他門賦無横斂人一知教熈熈然如登春臺矣
濠在戰國時為楚地天文記今在牛斗分野楚俗好巫
而信鬼死者其親戚不敢穿斸事葬相傳逆小屋號曰
殯宫焉雖在城郭而為之有土木隳蠹棺櫬巋然者有
棺櫬分坼骸骨縱横者不獨庶人而士大夫之家有焉