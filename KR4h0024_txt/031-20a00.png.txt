敇朕聞昔者卿大夫相與譲于朝士庶人相與譲于齒
周成王刑措不用漢文帝耻言人過眞理古也朕甚慕
焉中代以還争端斯起掩抑其言則專蔽誘掖其説則
欺誣自非責實循名不能彰善癉惡故孝宣必有敢告
乃下光武不以詭辭遽行語稱訕上之非律有匿名之
禁皆所以防三至之毁重兩造之明是以爵人于朝則
皆勸刑人于市則皆懼罪有歸而賞有事也末俗偷巧
内荏外剛卿大夫無進思盡忠之誠多退有後言之謗