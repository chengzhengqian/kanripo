殷川原電烻林薄朝傾多士巷無居人接盖隂衢揚袂
風野羽觴逓進列座酣而不譁清鐃間發将士激而愈
厲視日知其吉氣吹律騐其商聲則已景列穹都風騰
沙漠西域輕郅支之使東胡息冒頓之虞顧夫南仲于
征吉甫薄伐不其逺也若木還照前茅起行聽闐闐之
去鼓目悠悠之轉斾歌事者每懷靡及念離者跂予望
之成志在心發言同唱自天子有式叙清風請編出車
之什以繼蒸人之雅