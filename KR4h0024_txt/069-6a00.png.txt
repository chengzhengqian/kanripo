湜曰死能令我躬所以不隨世磨滅者惟子以爲囑其
年十二月丙子遂薨明年正月其孤昶使奉功緒之録
繼訃以至三月癸酉𦵏河南河陽乃哭而叙銘其墓其
詳將揭之於神道碑云先生韓愈字退之後魏安桓王
茂六代孫祖朝散大夫桂州長史諱叡素父秘書郎贈
尚書左僕射諱仲卿先生七歲好學言出成文及冠恣
爲書以傳聖人之道人始未信既發不掩聲震業光衆
方驚爆而萃排之乘危將顛不懈益張卒大信於天下