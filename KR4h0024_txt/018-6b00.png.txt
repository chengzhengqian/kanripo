吾觀龍變化乃知至陽精石林何冥宻幽洞無留行古
之得仙道信與元化并𤣥感非象識誰能測淪冥世人
拘目見酣酒笑丹經崐崘有瑶樹安得采其英
白日每不歸青陽時暮矣茫茫吾何思林卧觀無始衆
芳委時晦鶗鴂悲鳴耳鴻荒古已頽誰識巢居子
吾觀崐崘化日月淪洞冥精魄相交構天壤以羅生仲
尼推太極老聃貴窈冥西方金仙子崇議乃無明空色
皆寂滅業縁定何成名教信紛籍死生俱未停