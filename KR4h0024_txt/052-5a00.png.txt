夫三統者道之大五行者生之宗三皇法之而列五帝
則之而序道以三興徳以五立非天下之至聖孰能兼
於此乎而猶雖休勿休損之又損下明詔發徳音尊天
而重人省方而廵狩舉星畢曵雲梢召風伯以清塵命
山靈而䕶野馳洛邑鶩襄城天迴而地游雲合而霧沓
周穆王來遊太室先徴夏啓之居漢武帝有事嵩丘即
訪姒開之石徒觀其丹青歳古霧露年侵聖情有睠興
言改葺其山則古文之外方其地則新邑之中土銘壇