駸方將摶扶摇而凌太清獵遺風而薄嵩岱吾見其進
未見其止惜乎湮厄當世道不遇時委骨巴山年志俱
夭故其文未極也嗚呼聰明精粹而淪剥貪叨桀驁以
顯榮天乎天乎吾始未知天焉昔嘗與余有忘形之契
四海之内一人而已良友殁矣天其䘮余今採其遺文
可存者編而次之凢十巻恨不逢作者不得列於詩人
之什悲夫故粗論文變而為之序至於王霸之才卓犖
之行則存之别傳以繼於終篇云