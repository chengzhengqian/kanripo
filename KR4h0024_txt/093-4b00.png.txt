春之盎盎不足為其和也秋之明潔不足為其格也風
檣陣馬不足為其勇也瓦棺篆鼎不足為其古也時花
美女不足為其色也荒國陊殿梗莽丘隴不足為其恨
怨悲愁也鯨呿鼇擲牛鬼蛇神不足為其虚荒誕幻也
盖騷之苗裔理雖不及辭或過之騷有感怨刺懟言及
君臣理亂時有以激發人意乃賀所為無得有是賀能
探尋前事所以深歎恨今古未嘗經道者如金銅仙人
辭漢歌補梁庾肩吾宫體謡求取情状離絶逺去筆墨