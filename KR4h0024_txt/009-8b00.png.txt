　　惜餘春賦　　　　　　　　李　白
天之何為令北斗而知春兮迴指于東方水蕩漾兮碧
色蘭葳㽔兮紅芳試登髙而望逺極雲海之微茫䰟一
去兮欲㫁淚流頰兮成行吟青楓而詠滄浪懐洞庭兮
悲瀟湘何餘心之縹緲兮與春風而飄揚飄揚兮無限
念佳期兮莫展平原萋兮綺色愛芳草兮如翦惜餘春
之将闌每為恨而不淺漢之曲兮江之潭把瑤草兮思
何堪想遊女於峴北愁帝子于湘南恨無極兮心氲氲