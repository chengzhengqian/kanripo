吾少時有路子者自賛為是書吾嘉而序其意而其書
終莫能具卒俟宗直也故刪取其序繋於左以為西漢
文類首紀殷周之前其文簡而野魏晉以降則盪而靡
得其中者漢氏漢氏之東則既衰矣當文帝時始得賈
生明儒術武帝尤好焉而公孫𢎞董仲舒司馬遷相如
之徒作風雅益盛敷施天下自天子至公卿大夫士庶
人咸通焉於是宣於詔策達於奏議諷於辭賦傳於歌
謡由髙帝迄於哀平王莽之誅四方之文章盖爛然矣