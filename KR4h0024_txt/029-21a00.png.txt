宫掖如此等輩寔繁有徒但恐傷多豈憂乏使翦除元
惡曽未浹辰奔賀徃來道路如織何必自虧君徳首訪
婦人又令資裝送赴行在萬目閲視衆口流傳恐非所
以荅慶賴之心副惟新之望也夫事有先後義有重輕
重者宜務之於先輕者宜措之於後故武王克殷有未
及下車而為之者有下車而為之者盖美其不失先後
之宜也自翠華播越萬姓靡依清廟震驚三時乏祀當
今所務莫大於斯誠宜速遣大臣馳傳先徃奉迎神主