衆之役為計若此夫何利之有焉曩者安史跳梁染汚
士吏肅宗興復累降赦書罪止渠魁餘無所問河朔遺
孼既聞徳澤之𢎞被且幸脅污之見原人人皆自怨尤
各悔歸國之晚及乎三司之按罪繼用嚴科未降之流
復喜得計慶緒將消而再結思明已附而重攜浸長厲階
至今為梗豈不以任法吏而虧權道小不忍而亂大謀
者乎昔漢髙帝既定四方見諸將徃徃竊語謀反乃問
張良曰為之奈何良曰陛下最恨者為誰帝曰雍齒與