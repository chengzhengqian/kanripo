此於時代差近事迹可見今京師及益州諸處營造器
物幷諸王妃公主服飾議者皆不以為儉臣聞昧旦丕
顯後世猶怠作法於治其弊猶亂陛下少處人間知百
姓辛苦前代成敗目所親見尚猶若此而況皇太子生
長深宮不歴外事即萬嵗之後固聖慮所當憂也臣竊
尋徃代以來成敗之事但有黎庶怨叛聚為盜賊其國
無不滅亡人主雖欲改悔未有重能安全者凡脩政教
當脩之於可脩之時若事變一起而後悔之則無益也