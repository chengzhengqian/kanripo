臨淮之下邳有古圯橋蓋漢少傅留文成侯張良受神
人黄石公兵書之地初留侯醜秦高帝在豐龍虎不起
風雲未㑹黄石公知天衢欲平否極必傾秦之亡而漢
之昌故先以興亡之符而授留侯且曰孺子可教後得
濟此黄石其我也故以號云夫受命之君與佐命之臣
將欲敘天道定人倫則必幽賛明神協成大勲在黄帝
氏方平蚩尤時乃𤣥女啓符風后行誅然後迎日推筴
天下大治在帝堯方憂水害時乃洛出九疇禹成九功