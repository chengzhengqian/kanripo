逺人不服而不能來也邦分崩離析而不能守也而謀
動干戈於邦内吾恐季孫之憂不在顓臾而在蕭牆之
内矣此盖必然之常理至當之格言足以為朗鑑元龜
貫百王而不易者也事之至此得無懼乎夫理有必然
則殊途歸於同轍言有至當則異代應如合符頃以東
北孼徒職貢廢闕陛下忿其違命大舉兵甲至今逆泚
誘姦乗釁而動所備之寇猶逺介於河山不虞之戎已
竊發於都輦蕭牆之戒不其信歟世典垂訓既如彼近