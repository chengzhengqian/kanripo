而妻為正服臣為義服則君臣之際不如夫婦之情乎
斯不然矣何者夫禮有以情作者父子夫婦之類是也
有以義作者君臣之類是也情義之極俱終于斯此其
無升降明矣但禮之為用縁情以至理因内以及外情
者人之深心愚智之所共也孰有愚者而忘其妻子乎
理者人之大節凡聖之所異也孰有凡主而忘其臣妾
焉故情者正也此妻子所以荷深心而執夫父以正服
也理者義也此臣妾所以存大節而申君主以義服也