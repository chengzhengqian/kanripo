　　天台法門議　　　　　　　　梁　肅
論曰修釋氏之訓者務之而已曰戒定惠斯道也始於
發心成于妙覺經緯於三乗導逹於萬行而能事備矣
昔法王出世由一道清净用一音演法機感不同所聞
益異故五時五味半滿權實偏圓大小之義播於諸部
粲然殊流要其所歸無越一實故經曰雖説種種道其
實為佛乗又曰開方便門示真實相喻之以衆流入海
標之以不二法門自他兩得同詣祕宻此教之所由作