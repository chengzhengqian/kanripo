蛻愚而不銳於用百工之技天不工蛻也而獨文蛻焉
故飲食不忘於文晦冥不忘於文悲戚怨憤疾病嬉游
羣居行役未嘗不以文為懷也適當無事而天下将以
文為號文眀代生殖眀晦皆效文用故日月星辰文乎
旂常昆蟲鳥獸文乎彞器徐方之土文於侯社夏翟之
羽文於旌旄登龍於章升玊於藻百工婦人彫礱涂涷
以供宗廟祭祀之文豈獨蛻也生知效用不及時文㢤
然而意常獲助於天而不獲助於人故其雖窮無憾也