　　嚴子陵釣臺下作　　　　　權德輿
絶頂聳蒼翠清湍石磷磷先生晦其中天子不得臣心
靈棲顥元纓冕猶緇塵不樂禁中卧却歸江上春濳驅
東漢風日使薄者醇焉用佐天下持此報故人則知大
賢心不獨私其身弛張有深致耕釣陶天真奈何清風
後擾擾論屈伸交情同市道利欲相紛綸我行訪遺臺
仰古懷逸民矰繳鴻鵠逺雪霜松桂新江流去不窮山
色凌秋旻人世自今古清輝照無垠