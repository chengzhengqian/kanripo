伐暴有國常規然黷武翫兵先所戒昔秦皇幷吞六
國返速危亡之兆晉武奄有三方翻成覆敗之業豈非
矜功恃大棄德而輕邦圖利忘害肆情而縱欲遂使悠
悠六合雖廣不救其亡嗷嗷黎庶因弊以成其禍是知
地廣非常安之術人勞乃易亂之源願陛下布澤流仁
矜弊恤乏減行役之煩増湛露之惠妾又聞為政之本
貴在無為竊見土木之功不可兼遂北闕初建南營翠
㣲曽未逾時玉華創制雖復因山藉水非無架築之勞