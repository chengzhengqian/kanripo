講射訓騶蓄信義為國寳修徳刑為戰器行之一年軍
乃有節邊鄙不聳龔黄之教也雖魏絳有和戎之利卻
縠有敦詩之徳申伯之式是南邦韓侯之奄受北國曷
云比議未足量力公之與幽州李公也義均伯仲芳若
蕙蘭周諸侯以異姓為後晉大夫以同官為僚入亞六
卿共行司馬之法出膺九命俱受元戎之律詩曰維其
有之是以似之其二公之謂矣不書所㑹将何述焉揚
厥美萬斯年俾夫来世知二公相見在此川也