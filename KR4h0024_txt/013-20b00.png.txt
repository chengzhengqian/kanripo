鄧公馬癖人共知初得花騘大宛種夙昔傳聞思一見
牽來左右神皆竦雄姿逸態何崷崪顧影驕嘶自矜寵
兩目清熒夾鏡懸肉騣碨礧連錢動朝來久試華軒下
未覺千金滿髙價赤汗微生白雪毛銀鞍却覆香羅帕
卿家舊賜公取之天廏真龍此其亞晝洗須騰涇渭深
朝趨可刷幽并夜吾聞良驥老始成此馬數年人更驚
豈有四蹄疾於鳥不與八駿俱先鳴時俗造次那得致
雲霧晦冥方降精近聞下詔喧都邑肯使騏驎地上行