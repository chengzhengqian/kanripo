江縁冉溪斫榛莾焚茅茨窮山之髙而止攀援而登箕
踞而遨則凡數州之土壤皆在袵席之下其髙下之勢
呀然窪然若垤若穴尺寸千里攅蹙累積莫得遯隠萦
青繚白外與天際四望如一然後知是山之特出不與
培塿為類悠悠乎将灝氣以俱而莫得其涯洋洋乎與
造物為遊而不知其所窮引觴滿酌頽然就醉不知日
之入蒼然暮色自逺而至至無所見而猶不欲歸心凝
神釋與萬化㝠合然後知吾嚮之未始遊遊於是乎始