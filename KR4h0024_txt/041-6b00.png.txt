申太芝之奸而三楚之人恱服厥功茂焉自至徳以來
荷推轂受賑之寄處方面者數十輩而將不驕卒不墮
政修人和如諲者蓋鮮矣豈不以兵散久矣而兵未戢
挹濁流者難俟清整棼絲者難為功諲當此時能以慈
恵易其疾苦且訓其三軍如臂使指闔境無拔葵啗棗
之盜而楚人到于今猶歌詠之其識略必有過人者雖
勿褒之其可乎按諡法威徳克就曰肅禁暴威也愛人
徳也考禮議名而擬諸其形容請諡曰肅謹議