晉宋之後秖重門資為奬人求官之風乖授職惟賢之
義有梁薦士雅愛屬辭陳氏簡賢特珍賦詠故其俗以
詩酒為重不以修身為務逮至隋室餘風尚存開皇中
李諤論之於文帝曰魏之三祖更好文辭忽君人之大
道好雕蟲之小藝連篇累牘不出月露之形積案盈箱
唯是風雲之狀代俗以此相高朝廷以兹擢士故文筆
日繁其政日亂帝納李諤之策由是下制禁斷文筆浮
辭其年泗州刺史司馬㓜之以表不典實得罪於是風