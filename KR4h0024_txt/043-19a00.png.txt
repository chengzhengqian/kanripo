人不能極逺視四垂因謂之圓天不圓也對曰天縱不
圓為人稱之我亦惡焉次山奈何任造圓轉之器恣令
悦媚嬰兒小喜之長必好之教兒學圓且陷不義躬自
戲圓又失方正嗟嗟次山入門愛嬰兒之樂圓出門當
愛小人之趨圓吾安知次山異日不言圓行圓動圓靜
圓以終身乎吾豈次山之友也元子召季川謂曰吾目
嬰兒戲圓公植尚辱我言絶忽乎吾與汝圓以應物圓
以趨時非圓不預非圓不為公植其操矛㦸刑我乎