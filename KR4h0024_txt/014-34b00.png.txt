白頭病叟泣且言禄山未亂入梨園能彈琵琶和法曲
多在華清隨至尊是時天下太平久年年十月坐朝元
千官起居環佩合萬國㑹同車馬奔金鈿照耀石甕寺
蘭麝薫煑温湯源貴妃宛轉侍君側體弱不勝珠翠繁
冬雪飄颻錦袍暖春風蕩漾霓裳翻歡娛未足燕冦至
弓勁馬肥胡語喧豳土人遷避夷狄鼎湖龍去哭軒轅
從此漂淪到南土萬人死盡一身存秋風江上浪無限
暮雨舟中酒一樽涸魚久失風波勢枯草曽霑雨露恩