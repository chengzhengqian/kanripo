蜀兒採鞭不敢眠横截斜飛飛鳥邊繩橋夜上層崖巔
頭揷白雲跨飛泉採得馬鞭長且堅浮漚丁子珠聮聮
灰煑蠟指光爛然章仇兼瓊持上天上天雨露何其偏
飛龍閑廐馬數千朝飲吳江夕秣燕紅塵撲轡汗濕韉
師子麒麟聊比肩曲江昆明洗刷牽四蹄踏浪頭枿天
蛟龍稽顙河伯䖍拓羯胡鶵脚手鮮陳閎韓幹丹青妍
欲貌未貌眼欲穿金鞍玉勒錦連乾騎入桃花楊栁烟
十二樓中奏管絃樓中美人奪神仙爭愛大家把此鞭