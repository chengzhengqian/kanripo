秦霸也張禄去魏漢興也淮陰離楚龍鳴風雨之會蛇
變泥蟠之中逶迤感通精氣相合斯契也豈人力也
皇唐贈司空范陽大都督李公諱楷其本出於隴西八
代祖節後魏鴈門太守燕齊之亂族没鮮卑東遷號良
將之家北部實大人之種其生渤碣其居戴斗海塞迴
抱興公之器天星下直為國之祥英氣混茫熊據龍驤
望其形得山河之狀覩其銳見金鼓之威神明為徒義
勇為器久視中以驍騎嵗入于遼西臨太原南震燕趙