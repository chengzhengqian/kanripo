帝則黄神降斗斯乃軒轅氏之所以除人害也均度量
正都邑總秋令於金天分瑞官於鳯紀斯乃帝昊氏之
所以為人極也㓗祭祀義鬼神履時以象天養財以任
地斯乃帝頊氏之所以為人教也秋乗馬春乗龍順三
辰而天道平建五正而人事理斯乃帝辛氏之所以為
人政也明如日晦如隂人無識其名帝何力於我斯乃
帝堯氏之所以昭君徳也聞一善舉八才帝唱動而爛
星雲天歌發而蹌鳥獸斯乃帝舜氏之所以章后功也