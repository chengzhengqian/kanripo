大師生南康信豐縣自為兒童時未嘗處羣子戲弄之
中徃徃獨坐如思如念年十七即南度大庾抵潮之西
山得惠照禪師乃落髪服緇執禮以事大厯八年受具
於衡嶽希琛律師釋禮矩儀動如宿習一朝乃言曰大
丈夫當離法自靜焉能屑屑事細行於衣巾邪是時南
嶽有遷江西有寂中嶽有洪皆悟心契乃知大圭之質
豈俟磨礱照乗之珍難晦符彩自是寂以大乗法聞四
方學徒至於指心傳要衆所不能達者師必黙識懸觧