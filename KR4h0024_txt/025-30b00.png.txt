臣暉等言臣聞神器者天下之至公必歸乎有徳皇極
者域中之大寳必順乎天命厯考前古詳觀帝業皆不
並興莫不更王故三皇氏沒而五帝氏興夏殷氏衰而
周漢氏作何則帝王之厯數必應乎五行水盛則火衰
木衰則金盛天地之運也必合乎四時春往則夏來暑
退則寒集則知五行之數帝王不可違違之則宗社不
安生人不理四時之序天地不能變變之則霜露不均
水旱交錯自有隋失御海内崩離天厯之重歸于唐室