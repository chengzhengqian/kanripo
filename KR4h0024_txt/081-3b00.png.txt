辱書知不降顧歎恨何已僕幸恃故情庶迴高躅豈意
康成道重不許太守稱官老萊家居羞與諸侯為友延
佇不獲如何如何竒跡獨全幸甚幸甚敬想結廬人境
植杖山阿林壑地之所豐煙霞性之所適蔭丹桂藉白
茅濁酒一杯清琴數弄誠足樂也此真高士何謂狂生
僕慿藉國恩濫尸貴部官守有限就學無因延頸下風
我勞何極前因行縣實欲祇尋誠恐燉煌孝廉守琴書
而不出酒泉太守列鍾鼔而空還所以遲迴遂攬轡也