　　上崔華州書　　　　　　　李商隐
中丞閣下愚生二十五年矣五年誦經書七年弄筆硯
始聞長老言學道必求古為文必有師法常悒悒不快
退自思曰夫所謂道豈古所謂周公孔子者獨能邪蓋
愚與周孔俱身之耳以是有行道不繫今古直揮筆為
文不愛攘取經史諱忌時世百經萬書異品殊流又豈
能意分出其下哉凡為進士者五年始為故賈相國所
憎明年病不試又明年復為今崔宣州所不取居五年