得聞矣常横經籍詩書制作不倦迄于今三十春矣以
為士生則桑弧篷矢射于四方故知大丈夫必有四方
之志乃仗劒去國辭親逺遊南窮蒼梧東渉溟海見鄉
人相如大誇雲夢之事云楚有七澤遂來觀焉而許相
公家見招妻以孫女便憩跡于此至移三霜焉曩昔東
遊維陽不逾一年散金三十餘萬有落魄公子悉皆濟
之此則是白之輕財好施也又昔與蜀中友人呉指南
同遊於楚指南死於洞庭之上白禫服動哭若喪天倫