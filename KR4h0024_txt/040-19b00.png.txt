是謂人主之權今之錢即古之下幣也陛下若捨之任
人則上無以御下下無以事上其不可一也夫物賤則
傷農錢輕則傷賈故善為國者觀物之貴賤錢之輕重
夫物重則錢輕錢輕由乎物多多則作法収之使少少
則重重則作法布之使輕輕重之本必由乎是奈何而
假於人其不可二也夫鑄錢不雜以鈆鐡則無利雜以
鈆鐡則惡惡則不重禁之不足以懲息且方今塞其私
鑄之路人猶冐死以犯之況啓其源而欲人之從令乎