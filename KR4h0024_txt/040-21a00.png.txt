而鑄無因而鑄則公錢不破人不犯死刑錢又曰増必
復利矣是一舉而四美兼也惟陛下熟察之
　　復讎議　　　　　　　　　　韓　愈
右伏奉今月五日勑復讎據禮經則義不同天徴法令
則殺人者死禮法二事皆王教之端有此異同必資論
辨宜令都省集議聞奏者朝議郎行尚書職方貟外郎
上騎都尉韓愈議曰子復父讎見於春秋見於禮記又
見於周官又見諸信史不可勝數未有非而罪之者也