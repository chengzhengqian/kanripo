貞元十三年八月日獨孤郁謹上書于舍人三兄閣下
郁以世舊遂獲謁叙故人大賢之遇郁也亦不以常交
言之眷意甚露郁𤨏𤨏鬱堙二年無聞摧頽折羽而不
喜者非失意之謂非尤人之謂蓋将因事自罪而不喜
也借如豫章生於擁腫小木之中樵蘇見之亦以嗟矣
一有不嗟則必自與擁腫者亦不多逺也珠璣雜於礫石
之中童子弄之亦以驚矣一有不驚則必自與礫石者
亦不多逺也鏌鎁卧於鈆鈍之中下工覩之固亦知矣