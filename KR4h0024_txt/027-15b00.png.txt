損之又損頗有工力之賞終以茅茨示約猶興木石之
疲假使和雇取人不無煩擾之弊是以卑宮菲食聖王
之所安金屋瑶臺驕主之為麗故有道之君以逸逸人
無道之君以樂樂身願陛下使之以時則力無竭矣用
而息之則人斯悦矣夫珍翫伎巧乃喪國之斧斤珠玉
錦繡實迷心之酖毒竊見服翫纎靡如變化於自然職
貢珍奇若神仙之所製雖馳華於季俗實敗素於淳風
是知漆器非延叛之方桀造之而人叛玉杯豈招亡之