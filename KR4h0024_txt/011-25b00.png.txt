贈官封墓周帀宏溥經戰伐地寛免租簿施令酬功急
疾如火天地中間莫不順序幽恒青魏東盡海浦南至
徐蔡區外雜虜怛威赦徳踧踖蹈舞掉棄兵革私習簋
簠來請來覲十百其耦皇帝曰吁伯父叔舅各安爾位
訓厥甿畮正月元日初見宗祖躬執百禮登降拜俯薦
于新宫視瞻梁梠戚見容色淚落入俎侍祠之臣助我
惻楚乃以上辛於郊用牡除于國南鱗筍毛簴廬幕周
施開揭磊砢獸盾騰挐圓壇帖妥天兵四羅旂常婀娜