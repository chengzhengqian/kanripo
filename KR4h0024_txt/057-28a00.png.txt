既獻戎捷遂頒朝賜乃兼鴻臚卿攝御史中丞封太原
郡開國公加前食邑三千户執憲揔軍典屬乗障增爵
益邑遇厚恩深俄而六州羣胡相率大叛命公統隴右
之騎濟河曲之師鋒鏑爭先玉石俱碎拜左武衛大將
軍授一子官金銀器百事雜綵千段班師臨洮遘兹虐
疾嗟乎匈奴未滅宿志不申生也有涯死而猶視開元
九年十月二十二日薨於軍舍春秋五十有五蕃夷邉
鎮血面摧心悲慘風雲號慟山谷豈非良將視人如子