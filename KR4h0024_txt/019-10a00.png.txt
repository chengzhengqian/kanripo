述客無異焉客曰請終餘論粤若我大唐慶始白雲道
昇紫氣屬漢東失馭淮南不返髙祖舉晉陽之甲戡定
闗西太宗因徯后之師削平天下髙宗收圖海外撿玉
封中九域黎人重代飲澤雖鳴鸑改號神龍中興周鼎
歸唐𤣥圭祀夏中宗違代嬖孽窺國於是乎聖上起藩
邸入鈎陳一麾水心羣兇泥首崇復大聖越踐少陽受
禪當宁而光大前烈垂統拜璧而慎寧後嗣四海有覆
盂之安百代無委裘之隙是之謂聖人握符之大寶也