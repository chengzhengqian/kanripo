微雨霑衣令人愁有一遷客登髙樓不言不寐彈箜篌
彈作薊門桑葉秋風沙颯颯青塚頭將軍鐵汗血流
深入匃奴戰未休黄旗一㸃兵馬收亂殺胡人積如邱
瘡病驅來配邊州仍披漠北羊羔裘顔色飢枯掩面羞
眼眶滴淚深兩眸還思本鄉食𣯛牛欲語不得指咽喉
或有強壯能吚嚘意說被他邊將讎五世屬蕃漢主留
碧毛氈帳河曲遊槖駞五萬部落稠勑賜飛鳯金兠鍪
為君百戰如過籌静掃隂山無鳥投家藏鐵劵特承優