物之所以有韜晦者防乎盗也故人亦然夫盗亦人也
冠屨焉衣服焉其所以異者退讓之心貞亷之節不恒
其性耳視玉帛而取者則曰牽於寒餓視國家而取者
則曰救彼塗炭牽於寒餓者無得而言矣救彼塗炭者
則宜以百姓心為心而西劉則曰居宜如是楚籍則曰
可取而代噫彼必無退讓之心貞亷之節盖以視其靡
曼驕崇然後生其謀耳為英雄者猶若是況常人乎是
以峻宇逸游不為人之所窺者鮮矣