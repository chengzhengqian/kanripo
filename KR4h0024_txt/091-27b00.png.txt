優有仲宣之氣質越石之清㧞如雲濤溟漲浩漾無際
而天琛夜光徃徃在焉其入覲也獻朝天行一篇因喜
氣以攄肝膈覽其辭者見公之心焉其還鎮也德宗皇
帝紆天文以送别湛恩異倫耀動中朝至於内廷錫宴
君唱臣和皆酌六義之英而為一時之盛夫文之病也
或牽拘而不能騁或奔放而不自還公則財成切近揮
斥細故英華感槩卓爾其閎大析理硏幾泊然其精㣲
全才逸氣與勲力相宣盡在是矣公之理也徐人宜之