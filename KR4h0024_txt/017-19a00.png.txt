孔明廟前有老栢柯如青銅根如石霜皮溜雨四十圍
黛色叅天二千尺君臣已與時際㑹樹木猶為人愛惜
雲來氣接巫峽長月出寒通雪山白憶昨路遶錦亭東
先主武侯同閟宫崔嵬枝榦郊原古窈窕丹青户牖空
落落盤踞雖得地冥冥孤髙多烈風扶持自是神明力
正直元因造化功大厦如傾要梁棟萬牛迥首丘山重
不露文章世已驚未辭翦伐誰能送苦心豈免容螻蟻
香葉曽經宿鸞鳯志人幽士莫怨嗟古來才大難為用