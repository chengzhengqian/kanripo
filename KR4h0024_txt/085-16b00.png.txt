之以謀而觀其智與不材賢不肖分矣此聞之於友者
也列天地立君臣親父子别夫婦明長幼浹朋友六經
之㫖也浩乎若江海髙乎若丘山赫乎若日火包乎若
天地掇章稱咏津潤怪麗六經之詞也創意造言皆不
相師故其讀春秋也如未嘗有詩其讀詩也如未嘗有
易其讀易也如未嘗有書其讀屈原莊周也如未嘗有
六經故義深則意逺意逺則理辯理辯則氣厚氣厚則
詞盛詞盛則文工如山有恒華焉如瀆有濟淮河江焉