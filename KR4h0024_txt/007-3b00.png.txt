敢以彎弧莫不投竿失鏃仰之長吁爾其雄姿壮觀映
背河漢上摩蒼蒼下覆漫漫盤古開天而直視羲和倚
日以傍歎繽紛乎八荒之間隠映乎四海之半横大明
而掩晝若混茫之未判忽騰覆以迴旋則霞廓而霧散
然後六月一息至于海湄欻翳景以横榰逆髙天而下
垂憩乎泱漭之野入乎汪湟之池猛勢所射餘風所吹
溟漲沸渭巖嶽紛披天吳為之㤕慄海若為之躨跜巨
鼇冠山而却走長鯨騰海而下馳縮殻挫鬛莫之敢窺