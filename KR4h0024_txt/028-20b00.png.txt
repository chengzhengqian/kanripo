偉哉無得而稱也豈比造攻鳴條大戰牧野血變草木
頭折不周可同年而語乎然而急趨無善迹促柱少和
聲拯溺不規行療飢非鼎食即向時之妙䇿乃當今之
芻狗也伏願覽秦漢之得失考時事之合宜審糟粕之
可遺覺蘧廬之須毁見機而作豈勞終日乎陛下必不
可偃蹇太平徘徊中路伏願改法制立章程下恬愉之
辭流曠蕩之澤斷萋菲之牙角頓姦險之鋒芒塞羅織
之源掃朋黨之迹使天下蒼生坦然大恱豈不樂哉