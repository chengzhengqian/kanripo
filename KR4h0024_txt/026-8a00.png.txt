年祀綿逺則枝葉扶踈若種之日淺根本未固雖壅之
以黒墳暖以以春日一人摇之必致枯槁今之百姓頗
類於此常加含飬則日就滋息蹔有征役則随之凋耗
凋耗既甚則人不聊生人不聊生則怨氣充塞怨氣充
塞則離叛之心生矣故帝舜曰可愛非君可畏非民孔
安國曰人以君為命故可愛君失道則人叛之故可畏
仲尼曰君猶舟也人猶水也水所以載舟亦所以覆舟
是以古之哲王雖休勿休日愼一日者良為此也伏惟