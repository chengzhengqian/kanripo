釋氏經典自經品衆佛號以降字加金焉夫開上悟入
諸佛知見以了義度無邉以圎教垂無窮莫尊於妙法
蓮花經凡六萬九千五百五言證無生忍造不二門住
不可思議觧脫莫極於維摩詰經凡二萬七千九十二
言攝四生九類入無餘湼槃實無得度者莫先於金剛
般若波羅蜜經凡五千二百八十七言壞罪集福淨一
切惡道莫急於佛頂尊勝陀羅尼經凡三千二十言應
念順願願生極樂土莫疾於阿彌陀經凡一千八百言