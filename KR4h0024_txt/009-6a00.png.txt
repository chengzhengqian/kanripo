浩歌以長引舉濁醪而緩酌春冉冉兮其将盡予何為
乎不樂鳥樂兮雲際鳴嚶嚶兮飛裔裔魚樂兮泉底鬐
撥撥兮尾潎潎我樂兮聖代心融融兮神泄泄伊萬物
各得其樂者由聖賢之相契賢致聖于無為聖致時于
既濟凝為和兮聚五福發為春兮銷六沴不我後兮不
我先適當我兮生之世彼鱗蟲與羽族咸和樂而不知
惠我為人兮最靈所以愧賢相而荷聖帝樂乎樂乎泛
于渭兮詠而歸聊逍遥以卒嵗