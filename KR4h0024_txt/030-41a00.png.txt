耕植省不急之費以贍其黎元則廪蓄不乏矣臣前所
謂吏道多端夲乎選用失當者由國家取人不盡其才
用人不明其要故也今陛下之用人也求其聲而不求
其實故人之趨進也務其末而不務其夲臣願考課績
之實定遷序之制則多端之吏道息矣臣前所謂豪猾
踰檢由中外之法殊者以其官禁不一也臣謹按春秋
齊桓公盟諸侯不書日而葵丘之盟特以日者美其能
宣明天子之禁率奉王官之法故春秋備而書之故夫