臣竊懼謟諛希㫖之徒險躁生事之輩幸兇醜覆亡之
㑹揣英主削平之心必將競效甘言誘開利欲謂王師
所向莫敵謂餘孽指顧可平請逥蒲坂之戈復起淮沂
之役斯議一啓必有亂階故微臣姑以生禍為憂而未
敢以獲福為賀也何則建中之難其事可懲始以蓄憾
而隘於含容或以亟勝而輕於戰伐故文喜之討涇上
瘡痛未平崇義之征漢南芟夷繼起阻命之帥非不誅
也伐叛之師非不克也介焉之斷非不堅也赫斯之怒