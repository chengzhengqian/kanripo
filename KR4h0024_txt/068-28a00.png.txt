公五代祖𢎞隋北平太守髙祖義端魏州刺史曾祖延
景岐州叅軍祖悱南頓縣丞贈兵部員外郎考諱寛北
部郎中舒王府長史贈尚書右僕射妣滎陽鄭氏追封
陳留郡太夫人公即僕射府君之第四子後魏昭成皇
帝十五代孫也公受天地粹靈生而岐然孩而嶷然九
嵗能屬文十五明經及第二十四調判入四等署秘書省
校書一十八應制策入三等拜左拾遺即日獻敎本書
數月間上封事六七憲宗召對言及時政埶政者疑忌