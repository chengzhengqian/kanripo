草王言如絲北辰而拱衆星南靣而朝天下其為政有
如此者糾萬人者施以八刑詰四方者戒之三典畫衣
不犯載酒無寃免禽獸於網羅納寰瀛於軌物其恤刑
有如此者周人之養國老始闢西膠漢氏之召諸生初
開太學辟廱所以行其禮泮宫所以班其政童子三尺
羞稱霸后之臣冠者六人唯述明王之道其文徳有如
此者涼風至司馬於是乎陳兵太白高将軍於是乎宜
戰乗斗杓而誓旅出星門而杖鉞莊周稱天子之劔舉