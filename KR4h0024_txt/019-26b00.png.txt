方其罪予一心有終上天其知我朕惟寶行三徳曰慈
儉謙慈者復無疆之言儉者崇將來之訓自滿者人損
自謙者天益苟如是則軌迹易循基構易守磨石壁刻
金記後之人聽詞而見心觀末而知本銘曰
惟天生人立君以理惟君受命奉為天子代去不留人
來無已徳涼者滅道髙斯起赫赫髙祖明明太宗爰革
隋政奄有萬邦罄天張宇盡地開封武稱有截文表時
邕髙宗稽古徳施周漙茫茫九夷削平一鼓禮備封禪