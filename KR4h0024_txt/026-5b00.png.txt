宫量署拾遺補闕之職令朝夕講論出入侍從授以訓
誥交修不逮臣又聞馳騁畋獵令人發狂名教之中自
有樂地承前貴戚鮮克由禮或打毬擊鼓比周伎術或
飛鷹奔犬盤逰藪澤此甚為不道非進徳修業之本也
書曰内作色荒外作禽荒又曰無若丹朱傲惟慢遊是好
朋滛于家用殄厥世伏惟陛下誕降謨訓敦勸學業示
之以好惡陳之以成敗以義制事以禮制心圖之於未
萌慮之於未有則福禄長享與國並休矣臣又聞富不