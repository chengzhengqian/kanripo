私言也周道衰孔子沒火于秦黄老于漢佛于晉魏梁
隋之間其言道徳仁義者不入于楊則入于墨不入于
老則入于佛入于彼必出于此入者主之出者奴之入
者附之出者汙之噫後之人其欲聞仁義道徳之説孰
從而聽之老者曰孔子吾師之弟子也佛者曰孔子吾
師之弟子也為孔子者習聞其説樂其誕而自小也亦
曰吾師亦嘗師之云爾不唯舉之于其口而又筆之於
其書噫後之人雖欲聞仁義道徳之説其孰從而求之