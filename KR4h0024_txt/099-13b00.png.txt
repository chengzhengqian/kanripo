得數百人偘率之以乗城楊氏親為之㸑以食之無長
少必周而均偘使與賊言曰項城父老義不為賊矣皆
悉力守死得吾城不足以威不如亟去徒失利無為也
賊皆笑有蜚箭集于偘偘傷而歸楊氏責之曰君不在
則人誰肯固矣與其死于城不猶愈于家乎偘遂忍之
復登陴項城小邑無長㦸勁弩髙城深溝之固賊氣吞
焉率其徒將從超城而下有以弱弓射者中其帥堕馬
死其帥希烈之婿也賊失勢相與散走項城之人無傷