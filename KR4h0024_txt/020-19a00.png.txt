士之特立獨行適於義而已不顧人之是非皆豪傑之
士信道篤而自知明者也一家非之力行而不惑者鮮
矣若至于一國一州非之力行而不惑者盖天下一人
而已矣若至於舉世非之而不惑者則千五百年乃一
人而已耳若伯夷者窮天地亘萬世而不顧者也昭乎
日月不足以為明崒乎泰山不足以為髙巍乎天地不
足以為容當殷之亡周之興微子賢也抱祭器而去之
武王周公聖也率天下之賢士從天下之諸侯而攻之