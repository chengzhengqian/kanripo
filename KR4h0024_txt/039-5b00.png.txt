豈有生來受職殁則配之降尊敵卑理不然矣故春秋
外傳曰禘郊祖宗報五者國之典祀也傳言五者故知
各是一事非謂祖宗合祀於明堂也臣謹上考殷周下
洎貞觀並無一代兩帝同配於明堂惟南齊蕭氏以武
明昆季並於明堂配食事乃不經未足援據又撿武徳
時令以元皇帝配於明堂兼配感帝至貞觀初縁情革
禮奉祀髙祖配於明堂奉遷代祖專配感帝此即聖朝
故事已有遞遷之典取法宗廟古之制焉伏惟太祖景