昨日欽淑奉宣聖㫖示臣馬燧渾瑊等奏平懐光收河
中事狀兼令臣商量須作何處置令欽淑奏來者兇梗
殱盪闗畿廓清實聖謀廣運之功亦宗社無疆之祚應
須處置大略已附欽淑口陳展轉傳言恐未盡意謹復
薦其固陋願陛下少留察焉臣聞禍或生福福亦生禍
喪有得之理得有喪之端故晉勝鄢陵范爕祈死呉剋
勁越夫差啓殃是知禍福不可以屢空徼幸不可以常
覬居福而慮禍則其福可保見得而忘喪則其喪必臻