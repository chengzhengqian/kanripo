臣聞出家修道者不干預於人事專清其身心以虛泊
為髙以無為為妙依兩巻老子視一軀天尊無欲無營
不損不害何必璇臺玉樹寶像珍龕使人困窮然後為
道哉且舊觀足可歸依無造無營以取窮竭若此行之
三年國不富人不安朝廷不清陛下不樂則臣請殺身
於朝以令天下言事者伏惟陛下行非常之惠權停兩
觀以俟豐年以兩觀之財為公主施貧窮填府庫則公
主之福德無窮矣不然臣恐下人怨望不減於前朝矣