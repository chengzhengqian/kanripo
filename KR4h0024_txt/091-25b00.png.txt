師道德之祖也官不過柱史如姬旦者幾焉是以保
衡傅説佐佑殷宗召公畢公寅亮周室咸著大訓克為
元龜書契以來未之多有李斯以列石紀號之文勝而
不在休明之運又何足數哉周勃霍光雖有勲伐而不
知儒術枚臯嚴忌善為文筆而不至巗廟自是已降其
類實繁惟君藴開物致君之才居元弼上公之位建靖
難平戎之業垂經天緯地之文粹于厥躬慶是全德蓋
四序之陽春九州之咸雒品彚之應龍人倫之姬旦後