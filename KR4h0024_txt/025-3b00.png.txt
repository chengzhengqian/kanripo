方吾君一何逺也堯之在位七十餘載戒飭咨嗟以致
平治孔子之聖自云三年有成今自嗣位已來嵗有餘
耳臻此功徳其何捷哉置郵傳命未足以諭以非常之
功襲尋常之號以冠古之美屈守文之名臣子之誠闕
而不奏天號人稱不滿事實斯亦縉紳先生之過也謂
臣官居師長不言謂何考其所陳中於義理天人合願
不謀而同非臣之愚所敢隠蔽輙冒死以聞伏乞天恩
特允誠志令公卿大夫得竭思慮取正於經以定大號