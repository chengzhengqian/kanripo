長驅洋洋無有齟齬八月壬午闢棄城走載妻與妾包
裹稚乳是曰崇文入處其宇分散逐捕搜原剔藪闢窮
見窘無地自處俯視大江不見洲渚遂自顛倒若杵投
臼取之江中枷脰械手婦女纍纍啼哭拜叩來獻闕下
以告廟社周示城市咸使觀覩解脱攣索夾以砧斧婉
婉弱子赤立傴僂牽頭曳足先斷腰膂次及其徒體骸
撐拄末乃取闢駭汗如寫揮刀紛紜争刌膾脯優賞将
吏㭊珪綴組帛堆其家粟塞其庾哀憐陣殁廩給孤寡