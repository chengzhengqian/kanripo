有司名存實亡失其所業獨處州刺史鄴侯李繁至官
能以為先旣新作孔子廟又令工改顔回至子夏十人
像其餘六十子及後大儒公羊高左丘明孟軻荀况伏
生毛公韓生董生高堂生揚雄鄭𤣥等數十人皆圖之
壁選博士弟子必皆其人又為置講堂教之行禮肄習
其中置本錢廩米令可繼處以守廟成躬率吏及博士
弟子入學行釋菜禮耆老歎嗟其子弟皆興於學鄴侯
尚文其於古記無不貫達故其為政知所先後可歌也