宗元白辱書云欲相師僕道不篤業甚淺近環顧其中
未見可師者雖嘗好言論為文章甚不自是也不意吾
子自京都來蠻夷間乃幸見取僕自卜固無取假令有
取亦不敢為人師為衆人師尚不敢况敢為吾子師乎
孟子稱人之患在好為人師由魏晉已下人益不事師
今之世不聞有師有輒譁笑之以為狂人獨韓愈奮不顧
流俗犯笑侮收召後學作師説因抗顔而為師世果羣
怪聚罵指目牽引而増為言詞愈以是得狂名居長安