流在野決溉入宫環洲菰織蒲紉芰贄菱羞渚戯𤣥鷁
沙眠白鷗其逺也深有蛟潭沠作龍湫涘接河漢波通
女牛其近也方塘含春曲沼澄秋戸閉烟浦家藏畫舟
爾乃農家東作厥土黄壤樹以桑柘翳薈乎南畝以秔
以稌以黍以稷以輸太倉天子之儲土厚地中温寒以
宜門多杖老室有蕃兒承化發謡帝力不知則有程鄭
之家白闥朱軒崇基峻砌待駟髙門木秀茸葩紅舒緑
繁挺碩果於華林育豐蔬於中園珠箔晝晴金釭夜明