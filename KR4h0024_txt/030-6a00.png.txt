所以施令率人取威定亂比於建中之始豈不至微哉
然而陛下懐悔過之深誠降非常之大號知黷武窮兵
之長亂知急征重歛之勦財知殘人肆欲之取危知違
衆率心之稔慝知蒸庶困極之興怨知上下鬱堙之失
情徳音渙然與之更始所在宣敭之際聞者莫不涕流
雖或兇獷匪人亦必為之歔欷誠之動物乃至於斯懐
梟鴟以好音消祲沴為和氣由是姦回易慮黎獻歸心
假王叛換之夫削偽號以請罪觀釁首竄之將壹純誠