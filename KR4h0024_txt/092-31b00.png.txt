侍郎又師吳郡李質通春秋從安定梁肅學文章勇於
藝能咸有所祖年益壯志益大遂撥去文字與雋賢交
重氣槩覈名實歆然以致君及物為大欲每與其徒講
疑考要皇王富強之際臣子忠孝之道出入上下百千
年間詆訶角逐疊發連中得一善輒盱衡擊節揚袂頓
足信容得色舞于眉端以為案是言循是理合乎心而
氣將之昭然若掲日月而行孰能閼其勢而爭天光者
乎嗚呼言可信而時異道甚長而命窄精氣為物其有