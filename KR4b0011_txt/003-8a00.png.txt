足重所存意氣間
　　代堂上歌行
四坐且莫諠聽我堂上歌昔仕京洛時髙門臨長河出
入重宫裏結友曹與何車馬相馳逐賔朋好容華陽春
孟春月朝光散流霞輕歩逐芳風言笑弄丹葩暉暉朱
顔酡紛紛織女梭滿堂皆羙人目成對湘娥雖謝侍君
閒明粧帶綺羅箏笛更彈吹髙唱好相和萬曲不闗心
一曲動情多欲知情厚薄更聽此聲過