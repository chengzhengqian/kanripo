疇昔時百病起盡期志士惜牛刀忍勉自療治傾家行
藥事顛沛去迎醫徒備火石苦奄至不得辭龜齡安可
獲岱宗限已迫睿聖不得留為善何所益捨此赤縣居
就彼黄壚宅永離九原親長與三辰隔屬纊生望盡闔
棺世業埋事痛存人心恨結亡者懷祖葬既云及壙𡑞
亦已開室族内外哭親疎同共哀外姻逺近至名列通
夜臺扶輿出殯宫低囘戀庭室天地有盡期我去無還
日居者今已盡人事從此畢火歇烟既沒形消聲亦滅