逺以武惠澤之被誠浹洽于八方(浹即/協切)英聲之揚宜越¶
軼于千古(軼徒/結切)而乃久為抑損以守謙恭事有曠而不¶
遵禮有缺而未備臣等又以為不私與已是謂至公有¶
美之而莫敢辭有非之而莫敢隠必推於物而順於人¶
既以徇於羣心又思叶於中典此皆聖人之事也且夫¶
虚而失實則誇曜而誣質而不華則朴略而固所以王¶
度資於潤飾(孫曰昭十二年左氏思我王度式/如玉式如金王度王之法度也)帝者務¶
於恢崇將以法日月之昭明配天地之廣大(祝曰易廣/大配天地)¶