營室中為正詩鄘風云定之方中作于楚宫鄭箋云定星昬中而正於是可以營制宫室故謂之營室云娵訾¶
之口營室東壁也者娵訾室壁之次也壁居南則在室東孫炎曰娵訾之次則口開方營室東壁四方似口故¶
因名也郭云營室東壁星四方似口因名云由其營室與東壁相成故得正四方㐮三十年左傳云嵗在娵訾¶
之口是也云降婁奎婁也者降婁奎婁之次名也孫炎曰降下也奎為溝瀆故稱降也郭云奎為溝瀆故名降¶
者漢書天文志云奎曰封豨為溝瀆是也案襄三十年左傳云鄭公孫揮與禆竈晨過伯有氏其門上生莠子¶
羽曰其莠猶在乎於是嵗在降婁降婁中而旦禆竈指之曰猶可以終嵗嵗不及此次也已及其亡也嵗在娵¶
訾之口其明年乃及降婁是也云大梁昴也西陸昴也者大梁昴之次名也昴西方之宿名也昴又謂之西陸¶
昭四年左傳云古者日在北陸而蔵冰西陸朝覿而出之又十一年傳云嵗及大梁蔡復楚凶是昴星之名凡¶