　　欽定四庫全書¶
¶
　　爾雅注疏卷九¶
¶
　　晉郭璞注　唐陸德明音義　宋邢昺疏¶
¶
　　釋木第十四音義(木之卜反說文云木冒也冒地而生也從屮下象其根白虎通云木¶
之言踊也陽氣踊躍)疏(說文云木冒也冒地而生東方之行也白虎通云木觸也陽氣動躍觸地而出¶
也種名雖多木爲總號此篇析别故云釋木也)¶
¶
　　槄山榎注今之山楸音義(槄地刀反郭又他皓反榎古雅反舍人本又作檟楸音秋)¶
疏(李巡云山榎一名槄郭云今之山楸秦風云終南何有有條有梅陸璣疏云槄今山楸也亦如下田楸耳¶