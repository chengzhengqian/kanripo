蒸之名周公制禮之所改也若然詩小雅云禴祠蒸嘗于公先王此文王之詩所以已得有制禮所改之名者¶
王者因革與世而遷事雖制禮大定要亦所改有漸易曰不如西鄰之禴祭鄭注為夏祭之名則文王時已改¶
言周公者據制禮大定言之耳祭天曰燔柴者祭天名燔柴祭法云燔柴於泰壇祭天也郭云既祭積薪燒之¶
大宗伯云以禋祀祀昊天上帝以實柴祀日月星辰以槱燎祀司中司命飌師雨師鄭云禋之言煙周人尚臭¶
煙氣之臭聞者槱積也詩曰芃芃棫樸薪之槱之三祀皆積柴實牲體焉或有玉帛燔燎而升煙所以報陽也¶
然則祭天之禮積柴以實牲體玉帛而燔之使煙氣之臭上逹於天因名祭天曰燔柴也云祭地曰瘞薶者祭¶
地名瘞薶祭法云瘞埋於泰圻祭地也然則祭神州地祗於北郊瘞繒埋牲因名祭地曰瘞埋李廵曰祭地以¶
玉埋地中曰瘞埋孫炎曰瘞者翳也既祭翳蔵地中云祭山曰庪縣者庪縣祭山之名也庪謂埋蔵之大宗伯¶