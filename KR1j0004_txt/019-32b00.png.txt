雉者案山海經牝山之上鳥多赤鷩郭注云即鷩雉也尚書謂之華蟲周禮春官司服職云鷩冕七章之服也¶
畫此鷩雉郭云似山雞而小冠背毛黃腹下赤項綠色鮮明云秩秩海雉者海雉一名秩秩郭云如雉而黒在¶
海中山上云鸐山雉者山雉一名鸐郭云尾長者今俗呼山雞是也云雗雉鵫雉者别二名也郭云今白鵫也¶
江東呼白雗亦名白雉云雉絶有力奮者謂雉之壯大有力能鬭者名奮郭云最健鬭云伊洛而南素質五彩¶
皆備成章曰翬者李廵曰素質五彩備其文章鮮明曰翬孫炎曰翬雉白質五色爲文也郭云翬亦雉屬言其¶
毛色光鮮王后之服以爲飾案周禮内司服云王后之六服禕衣鄭注云王后之服刻繒爲之形而彩畫之綴¶
於衣以為文章禕衣畫翬者是也云江淮而南青質五彩皆備成章曰鷂者有雉青質五彩備具而成文章名¶
曰鷂雉郭云即鷂雉也亦王后之服以為飾周禮云榆狄鄭注云榆狄畫摇者是也摇與鷂音義同云南方曰¶