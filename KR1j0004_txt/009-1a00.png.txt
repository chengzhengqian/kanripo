　　欽定四庫全書¶
¶
　　爾雅注疏卷五(原目卷中)¶
¶
　　晉郭璞注　唐陸徳明音義　宋邢昺疏¶
¶
　　釋樂第七音義(樂五角反說文云總五聲八音之名象鼓鞞之形木其虡也周禮有大司¶
樂職掌六代之樂尚書云帝曰䕫命汝典樂是也)疏(案樂記云樂者樂也君子樂得其道小人樂得¶
其欲也說文云樂五聲八音之總名象鼓鞞之形木虡也白謌也又云石磬也五聲者商角宫徵羽也律¶
歴志云商之為言章也物成熟可章度角觸也物觸地而出戴芒角也宫中也居中央暢四方唱始施生¶
為四聲綱也徵祉也物盛大而繁祉也羽宇也物聚蔵宇覆之也又云八音土曰塤匏曰笙皮曰鼓竹曰¶