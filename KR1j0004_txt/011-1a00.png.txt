　　欽定四庫全書¶
¶
　　爾雅注疏卷六¶
¶
　　晉郭璞注　唐陸徳明音義　宋邢昺疏¶
¶
　　釋地第九音義(地徒利反一音徒細反釋名云地底也其體在底下載萬物也張顯古今¶
訓云土乙力為地許慎注淮南子云地麗也物理論云地底也著也隂體下著禮統云地施也諦也應變¶
施化審諦不誤)疏(案説文云元氣初分輕清陽為天重濁隂為地萬物所陳列也白虎通云地者易也¶
言養萬物懷任交易變化含吐應節也釋名云地底也其體在底下載萬物也禮統云地施也諦也應變¶
施化審諦不誤也此篇釋地之所載四方中國州府陵藪之異故曰釋地)¶
¶