歐陽說春曰昊天夏曰蒼天秋曰旻天冬曰上天爾雅亦云古尚書與毛詩同謹案尚書堯典羲和以昊天總¶
勅以四時故知昊天不獨春也左傳夏四月孔丘卒稱曰旻天不弔非秋也𤣥之聞也爾雅者孔子門人所作¶
以釋六藝之言蓋不誤也春氣博施故以廣大言之夏氣高明故以逺大言之秋氣或生或殺故以閔下言之¶
冬氣閉蔵而清察故以監下言之皇天者至尊之號也六藝之中諸稱天者以情所切求之耳非必於其時稱¶
之浩浩昊天求天之博施悠悠蒼天求天之高明旻天不弔求天之生殺當得其宜上天同雲求天之所為當¶
順其時也此之求天猶人之說事各從其主耳若察於是則堯命羲和欽若昊天孔丘卒旻天不弔無可怪耳¶
是鄭和合二說之事也爾雅春為蒼天夏為昊天歐陽說春為昊天夏為蒼天鄭即言爾雅不誤當從爾雅而¶
又從歐陽說以春昊夏蒼者鄭讀爾雅與孫郭本異故許慎既載今尚書說即言爾雅亦云明見爾雅與歐陽¶