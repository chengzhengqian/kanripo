　　果蠃蒲盧注即細腰蟲也俗呼爲蠮螉螟蛉桑蟲注俗¶
謂之桑蟃亦曰戎女音義(果本又作蜾又作蝸同工火反臝魯果反腰一遙反蠮於¶
結反又於計反螉烏紅反廣雅云蠮螉土蜂也案今俗呼細腰小蜂爲蠮螉在物中作房用土爲隔非土蜂也¶
螟亡丁反蛉力丁反蟃音萬)疏(案詩小雅小宛云螟蛉有子果蠃負之果蠃一名蒲盧即細腰蟲也俗呼¶
爲蠮螉方言云蠭燕趙之間謂之蠓螉其小者謂之蠮螉鄭注中庸以蒲盧爲土蠭說文云細腰土蠭也天地¶
之性小腰純雄無子螟蛉一名桑蟲一名桑蟃一名戎女陸璣云螟蛉者桑上小青蟲也似歩屈其色青而細¶
小或在草萊上果蠃土蟲也似蠭而小腰取桑蟲附之於木空中七日而化爲子法言云螟蛉之子殪而逢果¶
蠃祝之曰類我類我久則肖之是也)¶
¶