僧某言天地之大未滿法身紺殿朱宫豈云光宅陛下¶
尊崇像敎大捨外財白法利人黃金布地不役一人之力¶
不費一家之産崇崇寶坊雲構將畢所營某寺以某月¶
日上佛殿梁伏望天恩内賜一繖庶使大千世界悉入¶
蓋中六合人天共歸宇下然後以無礙慧大化羣物將¶
使四生皆度豈惟比屋可封則中天之臺才留幻士畫¶
雲之觀徒候神人以古況今前王何陋謹詣右銀臺門¶
奉表陳謝以聞¶