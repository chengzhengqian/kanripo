詩人之詩字句不茍王維諸人是也才子之詩句字章¶
法若㒺聞知李白諸人是也困學之詩格調詞意匠心¶
措置杜甫諸人是也閒適之詩並詩俱㤀陶潛諸人是¶
也(彈/雅)¶
詩貴意意貴逺不貴近貴淡不貴濃如杜詩鉤簾宿鷺¶
起丸藥流鶯轉李詩桃花流水窅然去别有天地非人¶
間摩詰反景入深林復照青苔上皆淡而濃近而逺可¶
為知者道也(李杜/詩緯)¶