載以乗輿副車出命專征賜以内棧文馬將軍幕府請¶
命介于本朝天子瑣闈輟諌官以從士補闕李公家世¶
龍門詞場虎步五經在笥一言蔽詩廣屯田之蓄度長¶
府之羨以贍邊人以弱敵國然後馳檄識匿畧地崑崙¶
使麾下騎刃樓蘭之腹發外國兵繫郅支之頸五單于¶
遁逃于漠北雜種羌不近于隴上子之行也不謂是乎¶
拜首漢庭驅傳而出窮塞砂磧以西極黄河混沌而東¶
注胡風動地朔雁成行拔劍登車慷慨而别¶