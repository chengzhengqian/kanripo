憐歡敢喚名念歡不呼字連喚歡復歡兩誓不相棄¶
奈何許石闕生口中銜碑不得語¶
白門前烏㡌白㡌来白㡌郎是儂良不知烏㡌郎是誰¶
初陽正二月草木鬰青青躡履歩前園時物感人情¶
青幡起御路綠栁䕃馳道歡贈玉樹箏儂送千金寳¶
桃花落已盡愁思猶未央春風難期信託情明月光¶
計約黄昬後人斷猶未来聞歡開方局已復將誰期¶
自從别郎後卧宿頭不舉飛龍落藥店骨出只為汝¶