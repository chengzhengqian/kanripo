人似禽兮食臭腥言兠離兮状窈停歳聿暮兮時邁征¶
夜悠長兮禁門扃不能寐兮起屏營登胡殿兮臨廣庭¶
𤣥雲合兮翳月星北風厲兮肅泠泠胡笳動兮邊馬鳴¶
孤鴈歸兮聲嚶嚶樂人興兮彈琴箏音相和兮悲且淸¶
心吐思兮胷憤盈欲舒氣兮恐彼驚含哀咽兮涕沾頸¶
家既迎兮當歸寜臨長路兮捐所生兒呼母兮啼失聲¶
我掩耳兮不忍聽追持我兮走㷀㷀頓復起兮毁顔形¶
還顧之兮破人情心怛絶兮死復生¶