朝思出前門暮思還後渚語笑向誰道腹中隂憶汝¶
擥枕北牕卧郎來就儂嬉小喜多唐突相憐能㡬時¶
駐筯不能食蹇蹇步幃裏投瓊著局上終日走博子¶
郎為傍人取負儂非一事攡門不安横無復相關意¶
年少當及時蹉跎日就老若不信儂語但看霜下草¶
綠攬迮題錦雙裙今復開已許腰中帶誰共解羅衣¶
常慮有貳意歡今果不齊枯魚就濁水長與清流乖¶
歡愁儂亦慘郎笑我便喜不見連理樹異根同條起¶