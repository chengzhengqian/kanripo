　　代東武吟¶
主人且勿諠賤子歌一言僕本寒鄉士出身䝉漢恩始¶
隨張校尉占(一作/召)募到河源後逐李輕車追虜窮塞垣¶
宻塗亘萬里寧嵗猶七奔肌力盡鞍甲心思歴凉温將¶
軍既下世部曲亦罕存時事一朝異孤績誰復論少壯¶
辭家去竆老還入門腰鎌刈葵藿倚杖牧(一作/收)鷄豚昔¶
如韝上鷹今似檻中猿徒結(一作/積)千載恨空負百年怨¶
棄席思君幄疲馬戀君軒願垂晉主惠不愧田子魂¶