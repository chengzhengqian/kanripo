　　子夜四時歌七十五首(晉宋/齊辭)¶
　　　春歌二十首¶
春風動春心流目矚山林山林多竒采陽鳥吐清音¶
綠荑帶長路丹椒重紫莖流吹出郊外共歡弄春英¶
光風流月初新林錦花舒情人戲春月窈窕曵羅裾¶
妖冶顏蕩駘景色復多媚温風入南牖織婦懷春意¶
碧樓𠖇初月羅綺垂新風含春未及歌桂酒發清容¶
杜䳌竹裏鳴梅花落滿道燕女遊春月羅裳曳芳草¶