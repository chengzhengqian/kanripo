重城結曲阿飛宇起層樓(一作/區)累棟出雲表嶢&KR0034;臨太¶
虗髙軒啟朱扉迴望暢八隅西瞻岷山嶺嵯峨似荆巫¶
蹲鴟蔽地生原隰殖嘉蔬雖遇堯湯世民食恒有餘鬱¶
鬱少城中岌岌百族居街術紛綺錯髙甍夾長衢借問¶
揚子宅想見長卿廬程卓累千金驕侈擬五侯門有連¶
騎客翠帶腰吳鉤鼎食隨時進百和妙且殊披林採秋¶
橘臨江釣春魚黑子過龍醢果饌踰蟹蝑芳茶冠六清¶
溢味播九區人生茍安樂兹土聊可娛¶