河東有劉白墮善釀飲之香美而醉經月不醒永熈中¶
南靑州刺史毛鴻賔齎酒之藩路逢賊盗飲之即醉皆¶
被擒獲逰俠語曰不畏張弓挾刀惟畏白墮春醪¶
河間王琛有婢朝雲善吹箎能為團扇歌隴上聲琛為¶
秦州刺史諸羌叛屢討之不降琛令朝雲假為貧嫗吹¶
箎諸羌聞之悉皆流涕迭相謂曰何為棄墳井在山谷¶
為㓂也相率歸降秦民語曰快馬健兒不如老嫗吹箎¶
(並同上魏/以上北)¶