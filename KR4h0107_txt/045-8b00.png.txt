栖栖失羣鳥日暮猶獨飛徘徊無定止夜夜聲轉悲厲¶
響思清逺去來何依依自値孤生松歛翮遥來歸勁風¶
無榮木此䕃獨不衰托身已得所千載不相違¶
結廬在人境而無車馬喧問君何能爾心逺地自偏採¶
菊東籬下悠然見南山山氣日夕佳飛鳥相與還此中¶
有眞意欲辨已忘言¶
行止千萬端誰知非與是是非茍相形雷同共譽毁三¶
季多此事達士似不爾咄咄俗中惡且當從黄綺¶