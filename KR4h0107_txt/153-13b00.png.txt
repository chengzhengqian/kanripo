得眠按戰國策趙武靈西至河登黄華之上夢處女鼓¶
琴歌詩因納吳廣女娃嬴孟姚其先七世而兆于簡子¶
之夢及入宫而奪嫡亂國豈非妖女乎張平子應問曰¶
女魃北而應龍翔合而觀之可見其㣲意葢當是時魏¶
明帝郭后毛后妬寵相殺正類武靈王事故隱語怪説¶
亦春秋定哀多㣲辭意也顔延年曰阮公身事亂朝常¶
恐遇禍因兹詠懐雖志在譏刺而文多隱避百代之下¶
難以情測故粗明大意畧其幽㫖也信哉(詩話/補遺)¶