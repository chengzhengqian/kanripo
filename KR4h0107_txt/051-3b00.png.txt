感歡初殷勤歎子後遼落打金側瑇瑁外艷裏懐薄¶
别後涕流連相思情悲滿憶子腹糜爛肝膓尺寸斷¶
道近不得數遂致盛寒違不見東流水何時復西歸¶
誰能思不歌誰能饑不食日𠖇當戸倚惆悵底不憶¶
擥裙未結帶約睂出前窻羅裳易飄颺小開罵春風¶
舉酒待相勸酒還盃亦空願因微觴會心感色亦同¶
夜覺百思纒憂歎涕流襟徒懐傾筐情郎誰明儂心¶
儂年不及時其於作乖離素不如浮萍轉動春風移¶