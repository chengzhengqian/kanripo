金錯刀王莽所鑄錢名莽居攝變漢制以周錢有子母¶
相權於是更造大錢徑寸二兮重十二銖文曰大錢五¶
十又造契刀其環如大錢身形如刀長二寸文曰契刀¶
五百錯刀以黄金錯其文曰一刀直五千與五銖錢凡¶
四品並行杜子美對雪詩金錯囊垂罄銀壺酒易賒韓¶
退之潭州泊船詩聞道松醪賤何須恡錯刀皆謂是也¶
或注四愁詩引續漢書佩刀諸侯王以金錯環恐與王¶
莽所鑄錯刀又别(藝苑/雌黄)¶