曰我何罪于天而至此哉良乆曰我固當死長平之戰¶
趙卒降者數十萬人我詐而盡阬之是足以死遂自殺¶
武安君之死也以秦昭王五十年十一月死而非其罪¶
秦人憐之郷邑皆祭祀焉¶
王翦者頻陽東鄉人也(故城在雍州東/同官縣界也)少而好兵事秦¶
始皇始皇十一年翦將攻趙閼與(音/預)破之拔九城十八¶
年翦將攻趙嵗餘遂拔趙趙王降盡定趙地為郡明年¶
燕使荆軻為賊於秦秦王使王翦攻燕燕王喜走遼東¶