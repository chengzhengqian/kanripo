國人攻白公白公之徒敗亾走山中自殺(左傳云白/公奔而縊)而¶
虜石乞而問白公尸處不言將亨石乞曰事成為卿不¶
成而亨固其職也終不肯告其尸處遂亨石乞而求恵¶
王復立之¶
太史公曰怨毒之於人甚矣哉王者尚不能行之於臣¶
下况同列乎向令伍子胥從奢俱死何異螻蟻棄小義¶
雪大耻名垂於後世悲夫方子胥窘於江上道乞食志¶
豈嘗湏臾忘郢邪故隠忍就功名非烈丈夫孰能致此¶