不聽臣計今如何矣秦王聞之怒彊起武安君(彊其/兩反)武¶
安君遂稱病篤應侯請之不起於是免武安君為士伍¶
遷之隂密(故城在涇州鶉觚縣城西/即古隂宻國宻康公國也)武安君病未能行¶
居三月諸侯攻秦軍急秦軍數却使者日至秦王乃使¶
人遣白起不得留咸陽中武安君既行出咸陽西門十¶
里至杜郵(說文云郵境上行舍道路所經過今咸陽/縣城本秦之郵也在雍州西北三十五里)秦¶
昭王與應侯羣臣議曰白起之遷其意尚怏怏不服有¶
餘言秦王乃使使者賜之劒自裁武安君引劒將自剄¶