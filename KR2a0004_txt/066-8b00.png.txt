耻其計謀不用乃反怨朢而今王又復伐齊子胥専愎¶
彊諫沮毁用事徒幸吴之敗以自勝其計謀耳今王自¶
行悉國中武力以伐齊而子胥諫不用因輟謝佯病不¶
行王不可不備此起禍不難且嚭使人㣲伺之其使於¶
齊也乃屬其子於齊之鮑氏夫為人臣内不得意外倚¶
諸侯自以為先王之謀臣今不見用常鞅鞅怨朢願王¶
早圖之吴王曰㣲子之言吾亦疑之乃使使賜伍子胥¶
屬鏤之劔曰子以此死伍子胥仰天歎曰嗟乎讒臣嚭¶