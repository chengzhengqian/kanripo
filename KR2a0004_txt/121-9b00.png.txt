兒寛為掾薦之天子天子見問説之張湯死後六年兒¶
寛位至御史大夫九年而以官卒寛在三公位以和良¶
承意従容得乆然無有所匡諫於官官屬易之不為盡¶
力張生亦為博士而伏生孫以治尚書徴不能明也自¶
此之後魯周霸孔安國雒陽賈嘉頗能言尚書事孔氏¶
有古文尚書而安國以今文讀之因以起其家逸書得¶
十餘篇益尚書滋多於是矣諸學者多言禮而魯髙堂¶
生最本禮固自孔子時而其經不具及至秦焚書書㪚¶