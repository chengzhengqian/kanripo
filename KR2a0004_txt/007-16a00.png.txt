王則受璧置之坐上亞父受玉斗置之地拔劒撞而破¶
之曰唉豎子不足與謀奪項王天下者必沛公也吾屬¶
今為之虜矣沛公至軍立誅殺曹無傷居數日項羽引¶
兵西屠咸陽殺秦降王子嬰燒秦宫室火三月不滅收¶
其貨寶婦女而東人或説項王曰闗中阻山河四塞地¶
肥饒可都以霸項王見秦宫室皆已燒殘破又心懷思¶
欲東歸曰富貴不歸故鄉如衣繡夜行誰知之者説者¶
曰人言楚人沐猴而冠耳果然項王聞之烹説者項王¶