磐石之宗也天下服其彊二矣漢興除秦苛政約法令¶
施徳惠人人自安難動揺三矣夫以吕太后之嚴立諸¶
吕為三王擅權専制然而太尉以一節入北軍一呼士¶
皆左袒為劉氏叛諸吕卒以滅之此乃天授非人力也¶
今大臣雖欲為變百姓弗為使其黨寕能専一邪方今¶
内有朱虚東牟之親外畏呉楚淮南琅邪齊代之彊方¶
今髙帝子獨淮南王與大王大王又長賢聖仁孝聞於¶
天下故大臣因天下之心而欲迎立大王大王勿疑也¶