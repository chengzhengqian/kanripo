(祖徴曄及蔣濟胡質等五人皆揚州名士每舍亭傳未曾不講所以見重内論國邑先賢禦賊固守行軍進退)¶
(之宜外料敵之變化彼我虚實戰争之術夙夜不觧而曄獨卧車中終不一言濟怪而問之曄答曰對明主非)¶
(精神不接精神可學而得乎及見太祖太祖果問揚州先賢賊之形勢四人争對待次而言再見如此太祖每)¶
(和悅而曄終不一言四人笑之後一見太祖止無所復問曄乃設遠言以動太祖太祖適知便止若是者三其)¶
(㫖趣以為遠言宜徴精神獨見以盡其機不宜於猥坐說也太祖已探見其心矣坐罷㝷以四人為令而授曄)¶
(以心腹之任每有疑事輒以凾問曄至一夜數十至耳)太祖征張魯轉曄為主簿¶
既至漢中山峻難登軍食頗乏太祖曰此妖妄之國耳¶