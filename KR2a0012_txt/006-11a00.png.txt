布使李肅至陜欲以詔命誅輔輔等逆與肅戰肅敗走¶
弘農布誅肅(魏書曰輔恇怯失守不能自安常把辟兵符以鉄鑕致其旁欲以自强見客先使相)¶
(者相之知有反氣與不又筮知吉凶然後乃見之中郎將董越來就輔輔使筮之得兑下離上筮者曰火勝金)¶
(外謀内之卦也即時殺越獻帝記云筮人常為越所鞭故因此以報之)其後輔營兵有夜¶
叛出者營中驚輔以為皆叛乃取金寶獨與素所厚友¶
胡赤兒等五六人相隨踰城北渡河赤兒等利其金寶¶
斬首送長安比傕等還輔已敗衆無所依欲各散歸既¶
無赦書而聞長安中欲盡誅涼州人憂恐不知所為用¶
賈詡䇿遂將其衆而西所在收兵比至長安衆十餘萬¶