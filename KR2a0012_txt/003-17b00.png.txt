(臣書以聼諫篇為善詔曰是也擢臣為太子舍人且臣作書譏為人臣不能諫諍今有可諫之事而臣不諫此)¶
(為作書虚妄而不能言也臣年五十常恐至死無以報國是以投軀没身冐昧以聞惟陛下裁察書通上顧左)¶
(右曰張茂恃鄉里故也以事付散騎而已茂字彦林沛人)秋七月洛陽崇華殿災八¶
月庚午立皇子芳為齊王詢為秦王丁巳行還洛陽宫¶
命有司復崇華改名九龍殿冬十月己酉中山王衮薨¶
壬申太白晝見十一月丁酉行幸許昌宫(魏氏春秋曰是歲張掖郡)¶
(刪丹縣金山玄川溢涌寳石負圖狀象靈龜廣一丈六尺長一丈七尺一寸圍五丈八寸立于川西有石馬七)¶