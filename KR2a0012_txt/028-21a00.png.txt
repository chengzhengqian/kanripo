為農民養犢年十二随母至潁川讀故太丘長陳寔碑¶
文言文為世範行為士則艾遂自名範字士則後宗族¶
有與同者故改焉為都尉學士以口吃不得作幹佐為¶
稻田守叢草吏同郡吏父憐其家貧資給甚厚艾初不¶
稱謝每見髙山大澤輒規度指畫軍營處所時人多笑¶
焉後為典農綱紀上計吏因使見太尉司馬宣王宣王¶
竒之辟之為掾(世語曰鄧艾少為襄城典農部民與石苞皆年十二三謁者陽翟郭玄信武帝)¶
(監軍郭誕元奕之子建安中少府吉本起兵許都玄信坐被刑在家從典農司馬求入御以艾苞與御行十餘)¶
(里與語恱之謂二人皆當逺至為佐相艾後為典農功曹奉使詣宣王由此見知遂被㧞擢)遷尚書¶