(戯常避䕶不欲令衢見衢後聞之乃驚其夙智如此荀氏家傳曰衢子祈字伯旗與族父愔俱著名祈與孔融)¶
(論肉刑愔與孔融論聖人優劣並在融集祈位至濟隂太守愔後徴有道至丞相祭酒)何進秉政¶
徵海内名士攸等二十餘人攸到拜黄門侍郎董卓之¶
亂闗東兵起卓徙都長安攸與議郎鄭泰何顒侍中种¶
輯越騎校尉伍瓊等謀曰董卓無道甚於桀紂天下皆¶
怨之雖資强兵實一匹夫耳今直刺殺之以謝百姓然¶
後據殽函輔王命以號令天下此桓文之舉也事垂就¶
而覺收顒攸繫獄顒憂懼自殺(張璠漢紀曰顒字伯求少與郭泰賈彪等遊學)¶
(洛陽泰等與同風好顒顯名太學於是中朝名臣太傅陳蕃司隷李膺等皆深接之及黨事起顒亦名在其中)¶