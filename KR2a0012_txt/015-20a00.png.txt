年遷涼州刺史持節領䕶羌校尉道病卒時年四十五¶
詔曰恢有柱石之質服事先帝功勤明著及為朕執事¶
忠於王室故授之以萬里之任任之以一方之事如何¶
不遂吾甚愍之賜恢子生爵關内侯生早卒爵絶恢卒¶
後汝南孟建為涼州刺史有治名官至征東將軍(魏畧曰建)¶
(字公威少與諸葛亮俱游學亮後出祁山答司馬宣王書使杜子緒宣意於公威也)¶
賈逵字梁道河東襄陵人也自為兒童戲弄常設部伍¶
祖父習異之曰汝大必為將率口授兵法數萬言(魏畧曰逵)¶
(世為著姓少孤家貧冬常無袴過其妻兄柳孚宿其明無何著孚袴去故時人謂之通健)初為郡吏¶