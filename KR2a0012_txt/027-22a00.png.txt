(夀春身沒不反此皆近事之鍳戒也嘉平以來累有内難當今之宜當鎮安社稷撫寧上下力農務本懐柔百)¶
(姓未宜動衆以求外利也得之未足為多失之傷損威重文王累得基書意疑尋勅諸軍已上道者且權停住)¶
(所在須後節度基又言於文王曰昔漢祖納酈生之説欲封六國寤張良之謀而趣銷印基謀慮淺短誠不及)¶
(留侯亦懼襄陽有食其之謬文王於是遂罷軍嚴後由等果不降)是嵗基薨追贈司空¶
諡曰景侯子徽嗣早卒咸熙中開建五等以基著勲前¶
朝改封基孫廙而以東武餘邑賜一子爵關内侯晉室¶
踐阼下詔曰故司空王基既著徳立勲又治身清素不¶
營産業乆在重任家無私積可謂身沒行顯足用勵俗¶
者也其以奴婢二人賜其家¶