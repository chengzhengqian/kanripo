(上計吏特拜郎中稍遷侍中中書監以光祿大夫遜位年七十五卒于家初邯鄲淳衛覬及誕並善書有名覬)¶
(孫恒撰四體書勢其序古文曰自秦用篆書焚燒先典而古文絶矣漢武帝時魯恭王壊孔子宅得尚書春秋)¶
(論語孝經時人已不復知有古文謂之科斗書漢世祕藏希得見之魏初傳古文者出於邯鄲淳敬侯寫淳尚)¶
(書後以示淳而淳不别至正始中立三字石經轉失淳法因科斗之名遂效其法太康元年汲縣民盗發魏襄)¶
(王冡得䇿書十餘萬言案敬侯所書猶有髣髴敬侯謂覬也其序篆書曰秦時李斯號為工篆諸山及銅人銘)¶
(皆斯書也漢建初中扶風曹喜少異於斯而亦稱善邯鄲淳師焉畧究其妙韋誕師淳而不及也太和中誕為)¶
(武都太守以能書㽞補侍中魏氏寳器銘題皆誕書云漢末又有蔡邕采斯喜之法為古今雜形然精宻簡理)¶
(不如淳也其序錄隷書已畧見武紀又曰師宜官為大字邯鄲淳為小字梁鵠謂淳得次仲法然鵠之用筆盡)¶
(其勢矣其序草書曰漢興而有草書不知作者姓名至章帝時齊相杜度號善作篇後有崔瑗崔實亦皆稱工)¶