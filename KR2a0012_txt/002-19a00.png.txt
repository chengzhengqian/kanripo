(登壇受命請詔王公羣卿具條禮儀别奏令曰可)乃為壇於繁陽庚午王升壇¶
即阼百官陪位事訖降壇視燎成禮而反改延康為黃¶
初大赦(獻帝傳曰辛未魏王登壇受禪公卿列侯諸將匈奴單于四夷朝者數萬人陪位燎祭天地五)¶
(嶽四瀆曰皇帝臣丕敢用玄牡昭告于皇皇后帝漢歴世二十有四踐年四百二十有六四海困窮王綱不立)¶
(五緯錯行靈祥竝見推術數者慮之古道咸以為天之歴數運終兹世凡諸嘉祥民神之意比昭有漢數終之)¶
(極魏家受命之符漢主以神噐宜授於臣憲章有虞致位于丕丕震畏天命雖休勿休羣公庶尹六事之人外)¶
(及將士洎于蠻夷君長僉曰天命不可以辭拒神噐不可以久曠羣臣不可以無主萬㡬不可以無統丕祗承)¶
(皇象敢不欽承卜之守龜兆有大横筮之三易兆有革兆謹擇元日與羣寮登壇受帝璽綬告類于爾大神唯)¶
(爾有神尚饗永吉兆民之望祚于有魏世享遂制詔三公上古之始有君也必崇恩化以美風俗然百姓順教)¶