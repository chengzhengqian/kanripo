鄉人朱讃並事太祖遵讃早亡真愍之乞分所食邑封¶
遵讃子詔曰大司馬有叔向撫孤之仁篤晏平久要之¶
分君子成人之美聼分真邑賜遵讃子爵闗内侯各百¶
戸真每征行與將士同勞苦軍賞不足輙以家財班賜¶
士卒皆願為用真病還洛陽帝自幸其第省疾真薨諡¶
曰元侯子爽嗣帝追思真功詔曰大司馬蹈履忠節佐¶
命二祖内不恃親戚之寵外不驕白屋之士可謂能持¶
盈守位勞謙其徳者也其悉封真五子羲訓則彦皚皆¶
為列侯初文帝分真邑二百戸封真弟彬為列侯¶