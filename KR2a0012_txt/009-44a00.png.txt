(竒猛少有令聞允後為景王所誅門生走入告其婦婦正在機神色不變曰早知爾耳門生欲藏其子婦曰無)¶
(預諸兒事後移居墓所景王遣鍾㑹㸔之若才藝徳能及父當収兒以語母母荅汝等雖佳才具不多率胷懷)¶
(與㑹語便自無憂不湏極哀㑹止便止又可多少問朝事兒從之㑹反命具以状對卒免其禍皆母之教也雖)¶
(㑹之識鍳而輸賢婦之智也果慶及後嗣追封子孫而已世語曰允二子竒字子泰猛字子豹並有治理才學)¶
(晉元康中竒為司隷校尉猛幽州刺史傅暢晉諸公賛曰猛禮樂儒雅當時最優竒子遐字思祖以清尚稱位)¶
(至侍中猛子式字儀祖有才幹至濮陽内史平原太守)清河王經亦與允俱稱冀¶
州名士甘露中為尚書坐高貴鄉公事誅始經為郡守¶
經母謂經曰汝田家子今仕至二千石物太過不祥可¶
以止矣經不能從歴二州刺史司隷校尉終以致敗(世語)¶