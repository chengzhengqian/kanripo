誠宜束帛加璧備禮徴聘仍授几杖延登東序敷陳墳¶
索坐而論道上正璇璣協和皇極下阜羣生彛倫攸叙¶
必有可觀光益大化若寧固執匪石守志箕山追迹洪¶
崖參蹤巢許斯亦聖朝同符唐虞優賢揚厯垂聲千載¶
(今文尚書曰優賢揚厯謂揚其所厯試左思魏都賦曰優賢著扵揚厯也)雖出處殊塗俯仰¶
異體至扵興治羙俗其揆一也扵是特具安車蒲輪束¶
帛加璧聘焉㑹寧卒時年八十四拜子邈郎中後為博¶
士初寧妻先卒知故勸更娶寧曰每省曾子王駿之言¶
意常嘉之豈自遭之而違本心㢤(傅子曰寧以衰亂之時世多妄變氏族者)¶