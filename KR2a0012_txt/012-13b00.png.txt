祖乃以奕為中尉手令曰昔楚有子玉文公為之側席¶
而坐汲黯在朝淮南為之折謀詩稱邦之司直君之謂¶
與在職數月疾篤乞退拜諫議大夫卒(魏書曰文帝每與朝臣㑹同未)¶
(甞不嗟歎思奕之為人奕無子詔以其族子統為郎以奉奕後)¶
何夔字叔龍陳郡陽夏人也曽祖父熙漢安帝時官至¶
車騎將軍(華嶠漢書曰熙字孟孫少有大志不拘小節身長八尺五寸體貌魁梧善為容儀舉孝㢘)¶
(為謁者贊拜殿中音動左右和帝佳之厯位司隷校尉大司農永初二年南單于與烏丸俱反以熙行車騎將)¶