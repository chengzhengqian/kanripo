(若卿欲來相見且當先安部曲有所保固然後徐徐輕騎來東達既至譙進見閑雅才辨過人衆莫不屬目又)¶
(王近出乘小輦執達手撫其背戲之曰卿得無為劉備刺客邪遂與同載又加拜散騎常侍領新城太守委以)¶
(西南之任時衆臣或以為待之大猥又不宜委以方任王聞之曰吾保其無他亦譬以蒿箭射蒿中耳達既為)¶
(文帝所寵又與桓階夏侯尚親善及文帝崩時階尚皆卒達自以羇旅久在疆場心不自安諸葛亮聞之隂欲)¶
(誘達數書招之達與相報答魏興太守申儀與達有隙宻表達與蜀潛通帝未之信也司馬宣王遣叅軍梁㡬)¶
(察之又勸其入朝達驚懼遂反干寳晉紀曰達初入新城登白馬塞歎曰劉封申耽據金城千里而失之乎)¶
二年春正月宣王攻破新城斬達傳其首(魏畧曰宣王誘達將李輔)¶
(及達甥鄧賢賢等開門納軍達被圍旬有六日而敗焚其首于洛陽四達之衢)分新城之上庸¶
武靈巫縣為上庸郡錫縣為錫郡蜀大將諸葛亮寇邊¶