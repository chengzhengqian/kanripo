(兒矣又令曰諸侯長史及帳下吏知吾出輒將諸侯行意否從子建私開司馬門來吾都不復信諸侯也恐吾)¶
(適出便復私出故攝將行不可恒使吾爾誰為心腹也)太祖既慮終始之變以楊¶
脩頗有才䇿而又袁氏之甥也於是以罪誅脩植益内¶
不自安(典畧曰楊脩字徳祖太尉彪子也謙㳟才博建安中舉孝亷除郎中丞相請署倉曹屬主簿是)¶
(時軍國多事脩總知外内事皆稱意自魏太子已下並爭與交好又是時臨菑侯植以才捷愛幸來意投修數)¶
(與脩書書曰數日不見思子為勞想同之也僕少好辭賦迄至于今二十有五年矣然今世作者可畧而言也)¶
(昔仲宣獨步於漢南孔璋鷹揚於河朔偉長擅名於青土公幹振藻於海隅徳璉發迹於大魏足下髙視於上)¶
(京當此之時人人自謂掘靈蛇之珠家家自謂抱荆山之玉也吾王於是設天綱以該之頓八紘以掩之今盡)¶
(集兹國矣然此數子猶不能飛翰絶迹一舉千里也以孔璋之才不閑辭賦而多自謂與司馬長卿同風譬畫)¶