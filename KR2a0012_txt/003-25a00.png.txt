亦當任力不當稍計役費遂以四萬人行及宣王至遼¶
東霖雨不得時攻羣臣或以為淵未可卒破宜詔宣王¶
還帝曰司馬懿臨危制變擒淵可計日待也卒皆如所¶
䇿壬午以司空衛臻為司徒司隸校尉崔林為司空閏¶
月月犯心中央大星十二月乙丑帝寢疾不豫辛巳立¶
皇后賜天下男子爵人二級鰥寡孤獨穀以燕王宇為¶
大將軍甲申免以武衛將軍曹爽代之(漢晉春秋曰帝以燕王宇為大)¶
(將軍使與領軍將軍夏侯獻武衛將軍曹爽屯騎校尉曹肇驍騎將軍秦朗等對輔政中書監劉放令孫資久)¶
(專權寵為朗等素所不善懼有後害隂圖間之而宇常在帝側故未得有言甲申帝氣微宇下殿呼曹肇有所)¶