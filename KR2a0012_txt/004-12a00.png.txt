(守新城魏畧曰特字子產涿郡人先時領牙門給事鎮東諸葛誕誕不以為能也欲遣還䕶軍㑹毌丘儉代誕)¶
(遂使特屯守合肥新城及諸葛恪圍城特與將軍樂方等三軍衆合有三千人吏兵疾病及戰死者過半而恪)¶
(起土山急攻城將陷不可䕶特乃謂吳人曰今我無心復戰也然魏法被攻過百日而救不至者雖降家不坐)¶
(也自受敵以來已九十餘日矣此城中本有四千餘人而戰死者已過半城雖陷尚有半人不欲降我當還為)¶
(相語之條名别善惡明日早送名且持我印綬去以為信乃投其印綬以與之吳人聽其辭而不取印綬不攻)¶
(頃之特還乃夜徹諸屋材柵補其缺為二重明日謂吳人曰我但有鬬死耳吳人大怒進攻之不能㧞遂引去)¶
(朝廷嘉之加雜號將軍封列侯又遷安豐太守)八月詔曰故中郎西平郭修砥¶
節厲行秉心不囘乃者蜀將姜維寇鈔修郡為所執畧¶
往歲偽大將軍費褘驅率羣衆隂圖闚𨵦道經漢壽請¶