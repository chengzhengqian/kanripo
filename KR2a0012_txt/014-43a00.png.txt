初二年遼東平定以參謀之功各進爵封本縣放方城¶
侯資中都侯其年帝寢疾欲以燕王宇為大將軍及領¶
軍將軍夏侯獻武衛將軍曹爽屯騎校尉曹肇驍騎將¶
軍秦朗共輔政宇性㳟良陳誠固辭帝引見放資入卧¶
内問曰燕王正爾為放資對曰燕王實自知不堪大任¶
故耳帝曰曹爽可代宇不放資因贊成之又深陳宜速¶
召太尉司馬宣王以綱維皇室帝納其言即以黃紙授¶
放作詔放資既出帝意復變詔止宣王勿使來尋更見¶
放資曰我自召太尉而曹肇等反使吾止之幾敗吾事¶