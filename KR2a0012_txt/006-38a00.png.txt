其將焦觸張南所攻奔遼西烏丸觸自號幽州刺史驅¶
率諸郡太守令長背袁向曹陳兵數萬殺白馬盟令曰¶
違命者斬衆莫敢語各以次㰱至别駕韓珩曰吾受袁¶
公父子厚恩今其破亡智不能救勇不能死於義闕矣¶
若乃北面於曹氏所弗能為也一坐為珩失色觸曰夫¶
興大事當立大義事之濟否不待一人可卒珩志以勵¶
事君高幹叛執上黨太守舉兵守壺口關遣樂進李典¶
擊之未㧞十一年太祖征幹幹乃留其將夏昭鄧升守¶
城自詣匈奴單于求救不得獨與數騎亡欲南奔荆州¶