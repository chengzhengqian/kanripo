計事者汝潁固多竒士誰可以繼之彧薦嘉召見論天¶
下事太祖曰使孤成大業者必此人也嘉出亦喜曰眞¶
吾主也表為司空軍祭酒(傅子曰太祖謂嘉曰本初擁冀州之衆靑并從之地廣兵)¶
(彊而數為不遜吾欲討之力不敵如何對曰劉項之不敵公所知也漢祖唯智勝項羽雖彊終為所禽嘉竊料)¶
(之紹有十敗公有十勝雖兵彊無能為也紹繁禮多儀公體任自然此道勝一也紹以逆動公奉順以率天下)¶
(此義勝二也漢末政失於寛紹以寛濟寛故不懾公紏之以猛而上下知制此治勝三也紹外寛内忌用人而)¶
(疑之所任唯親戚子弟公外易簡而内機明用人無疑唯才所宜不問遠近此度勝四也紹多謀少决失在後)¶