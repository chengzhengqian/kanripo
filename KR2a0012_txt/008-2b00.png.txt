議以宗正東海劉伯安既有徳義昔為幽州刺史恩信¶
流著戎狄附之若使鎭撫可不勞衆而定乃以劉虞為¶
幽州牧(吴書曰虞東海㳟王之後也遭世衰亂又與時主疏逺仕縣為户曹吏以能治身奉職召為郡)¶
(吏以孝廉為郎累遷至幽州刺史轉甘陵相甚得東土戎狄之心後以疾歸家常降身隐約與邑黨州閭同樂)¶
(共䘏等齊有無不以名位自殊鄉曲咸共宗之時鄉曲有所訴訟不以詣吏自投虞平之虞以情理為之論制)¶
(皆大小敬從不以為恨甞有失牛者骨體毛色與虞牛相似因以為是虞便推與之後主自得本牛乃還謝罪)¶
(㑹甘陵復亂吏民思虞治行復以為甘陵相甘陵大治徴拜尚書令光禄勲以公族有禮更為宗正英雄記曰)¶