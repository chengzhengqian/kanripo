(聞而請焉賔客百餘人人一奏刺悉書其鄉邑名氏世所謂爵里刺也客示之一寓目使之遍談不謬一人帝)¶
(深竒之漢中之敗榮年十三左右提之走不肯曰君親在難焉所逃死乃奮劒而戰遂没陣)衡薨子¶
績嗣為虎賁中郎將績薨子襃嗣¶
曹仁字子孝太祖從弟也(魏書曰仁祖襃頴川太守父熾侍中長水校尉)少好¶
弓馬弋獵後豪傑並起仁亦隂結少年得千餘人周旋¶
淮泗之間遂從太祖為别部司馬行厲鋒校尉太祖之¶
破袁術仁所斬獲頗多從征徐州仁常督騎為軍前鋒¶
别攻陶謙將呂由破之還與大軍合彭城大破謙軍從¶
攻費華即墨開陽謙遣别將救諸縣仁以騎擊破之太¶