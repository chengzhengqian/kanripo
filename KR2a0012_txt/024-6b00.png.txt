于時復特命他官祭也今周公已上達於三皇忽焉不¶
祀而其禮經亦存其言今獨祀孔子者以世近故也以¶
大夫之後特受無疆之祀禮過古帝義踰湯武可謂崇¶
明報徳矣無復重祀於非族也(臣松之以為孟軻稱宰我之辭曰以予觀夫子)¶
(賢於堯舜遠矣又曰生民以來未有盛於孔子者也斯非通賢之格言商較之定凖乎雖妙極則同萬聖猶一)¶
(然淳薄異時質文殊用或當時則榮没則已焉是以遺風所被實有深淺若乃經緯天人立言垂制百王莫之)¶
(能違彞倫資之以立誠一人而已耳周監二代斯文為盛然於六經之道未能及其精致加以聖賢不興曠年)¶