也終必逺至涿郡孫禮盧毓始入軍府琰又名之曰孫¶
疏亮亢烈剛簡能斷盧清警眀理百鍊不消皆公才也¶
後林禮毓咸至鼎輔及琰友人公孫育宋階早卒琰撫¶
其遺孤恩若己子其鑒識篤義類皆如此(魏略曰明帝時崔林甞與)¶
(司空陳羣共論冀州人士稱琰為首羣以智不存身貶之林曰大丈夫為有邂逅耳即如卿諸人良足貴乎)¶
初太祖性忌有所不堪者魯國孔融(融字文舉續漢書曰融孔子二十世)¶
(孫也髙祖父尚鉅鹿太守父宙太山都尉融㓜有異才時河南尹李膺有重名勅門下簡通賔客非當世英賢)¶
(及通家子孫弗見也融年十餘嵗欲觀其為人遂造膺門語門者曰我李君通家子孫也膺見融問曰髙明父)¶
(祖甞與僕周旋乎融曰然先君孔子與君先人李老君同徳比義而相師友則融與君累世通家也衆坐竒之)¶