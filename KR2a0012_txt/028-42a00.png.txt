㑹尋至獨統大衆威震西土自謂功名蓋世不可復為¶
人下加猛將銳卒皆在已手遂謀反欲使姜維等皆將¶
蜀兵出斜谷㑹自將大衆随其後既至長安令騎士從¶
陸道歩兵從水道順流浮渭入河以為五日可到孟津¶
與騎㑹洛陽一旦天下可定也㑹得文王書云恐鄧艾¶
或不就徴今遣中䕶軍賈充將歩騎萬人徑入斜谷屯¶
樂城吾自將十萬屯長安相見在近㑹得書驚呼所親¶
語之曰但取鄧艾相國知我能獨辦之今来大重必覺¶
我異矣便當速發事成可得天下不成退保蜀漢不失¶