進取之士未必能有行也陳平豈篤行蘇秦豈守信邪¶
而陳平定漢業蘇秦濟弱燕由此言之士有偏短庸可¶
廢乎有司明思此義則士無遺滯官無廢業矣又曰夫¶
刑百姓之命也而軍中典獄者或非其人而任以三軍¶
死生之事吾甚懼之其選明達法理者使持典刑於是¶
置理曹掾屬¶
二十年春正月天子立公中女為皇后省雲中定襄五¶
原朔方郡郡置一縣領其民合以為新興郡三月公西¶
征張魯至陳倉將自武都入氐氐人塞道先遣張郃朱¶