量能而受爵者畢命之臣也故君無虚授臣無虚受虚¶
授謂之謬舉虚受謂之尸禄詩之素餐所由作也昔二¶
虢不辭兩國之任其徳厚也旦奭不讓燕魯之封其功¶
大也今臣蒙國重恩三世于今矣正値陛下升平之際¶
沐浴聖澤潛潤徳敎可謂厚幸矣而竊位東藩爵在上¶
列身被輕煖口厭百味目極華靡耳倦絲竹者爵重祿¶
厚之所致也退念古之授爵祿者有異於此皆以功勤¶
濟國輔主惠民今臣無徳可述無功可紀若此終年無¶
益國朝將挂風人彼己之譏是以上慙玄冕俯愧朱紱¶