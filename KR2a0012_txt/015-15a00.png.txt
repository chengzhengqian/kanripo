次出至武威胡以為神引還顯美既已據武威曜乃至¶
儒等猶未達既勞賜將士欲進軍擊胡諸將皆曰士卒¶
疲倦虜衆氣銳難與争鋒既曰今軍無見糧當因敵為¶
資若虜見兵合退依深山追之則道險窮餓兵還則出¶
候冦鈔如此兵不得觧所謂一日縱敵患在數世也遂¶
前軍顯美胡騎數千因大風欲放火燒營將士皆恐既¶
夜藏精卒三千人為伏使參軍成公英督千餘騎挑戰¶
勅使陽退胡果争奔之因發伏截其後首尾進擊大破¶
之斬首獲生以萬數(魏畧曰成公英金城人也中平末隨韓約為腹心建安中約從華隂)¶