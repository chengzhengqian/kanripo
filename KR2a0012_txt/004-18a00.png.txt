公入於洛陽羣臣迎拜西掖門南公下輿將答拜儐者¶
請曰儀不拜公曰吾人臣也遂答拜至止車門下輿左¶
右曰舊乗輿入公曰吾被皇太后徵未知所為遂步至¶
太極東堂見于太后其日即皇帝位於太極前殿百僚¶
陪位者欣欣焉(魏氏春秋曰公神明爽㒞德音宣朗罷朝景王私曰上何如主也鍾會對曰才)¶
(同陳思武類太祖景王曰若如卿言社稷之福也)詔曰昔三祖神武聖德應天¶
受祚齊王嗣位肆行非度顛覆厥德皇太后深惟社稷¶
之重延納宰輔之謀用贊厥位集大命于余一人以眇¶
眇之身託于王公之上夙夜祗畏懼不能嗣守祖宗之¶