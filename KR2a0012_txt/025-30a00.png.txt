公設險以固其國都城禁衞用戒不虞大雅云宗子維¶
城無俾城壞又曰猶之未遠是用大諫若逸于遊田晨¶
出昏歸以一日從禽之娛而忘無垠之釁愚竊惑之太¶
子不悅然自後游出差簡黃初中文帝將立郭貴嬪為¶
皇后潛上疏諫語在后妃傳明帝時衆役並興戚屬疏¶
斥潛上疏曰天生蒸民而樹之君所以覆燾羣生熙育¶
兆庶故方制四海匪為天子裂土分疆匪為諸侯也始¶
自三皇爰暨唐虞咸以博濟加于天下醇徳以洽黎元¶
賴之三王既微降逮于漢治日益少喪亂弘多自時厥¶