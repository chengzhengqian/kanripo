(後見敬益重原雖在軍厯署常以病疾髙枕里巷終不當事又希㑹見河内張範名公之子也其志行有與原)¶
(符甚相親敬令曰邴原名髙徳大清規邈世魁然而峙不為孤用聞張子頗欲學之吾恐造之者富隨之者貧)¶
(也魏太子為五官中郎将天下向慕賔客如雲而原獨守道持常自非公事不妄舉動太祖㣲使人從容問之)¶
(原曰吾聞國危不事冢宰君老不奉世子此典制也扵是乃轉五官長史令曰子弱不才懼其難正貪欲相屈)¶
(以匡勵之雖云利賢䏻不恧恧太子燕㑹衆賔百數十人太子建議曰君父各有篤疾有藥一丸可救一人當)¶
(救君邪父邪衆人紛紜或父或君時原在坐不與此論太子諮之扵原原勃然對曰父也太子亦不復難之)¶
是後大鴻臚鉅鹿張泰河南尹扶風龎廸以清賢稱(荀綽)¶
(冀州記曰鉅鹿張貔字邵虎祖父㤗字伯陽有名扵魏父邈字叔遼遼東太守著名自然好學論在嵇康集為)¶
(人弘深有逺識恢恢然使求之者莫之能測也官厯二官元康初為城陽太守未行而卒)永寧太僕¶