北有大山中央有河東西六千餘里南北千餘里東則¶
接漢阸以玊門陽關(孟康曰二關皆在敦煌/西界師古曰阸塞也)西則限以¶
葱嶺(師古曰西河舊事云葱嶺其/山髙大上悉生葱故以名焉)其南山東出金城與¶
漢南山屬焉(師古曰屬聨/也音之欲反)其河有兩原一出葱嶺山一¶
出于闐(師古曰闐字與窴同/音徒賢反又徒見反)于闐在南山下其河北流¶
與葱嶺河合東注蒲昌海蒲昌海一名鹽澤者也去玉¶
門陽關三百餘里廣袤三百里(師古曰袤/長也音茂)其水亭居冬¶
夏不增減皆以爲潛行地下南出於積石爲中國河云¶