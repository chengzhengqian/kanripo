賊臣内發亂作蕭牆禍成二世(師古曰蕭牆謂屏/牆也解在五行志)故曰¶
兵猶火也弗戢必自焚(師古曰左傳隠四年衛有州吁/之亂公問於衆仲曰州吁其成)¶
(乎對曰兵猶火也不戢將自焚也言兵/不可妄動乆而不戢則自焚燒戢歛也)信矣是以倉頡¶
作書止戈為武(師古曰武字從止/從戈所謂㑹意)聖人以武禁暴整亂¶
止息兵戈非以為殘而興縱之也易曰天之所助者順¶
也人之所助者信也君子履信思順自天祐之吉無不¶
利也(師古曰易/上繋辭也)故車千秋指眀蠱情章太子之寃千秋¶
材知未必能過人也以其銷惡運遏亂原(師古曰遏止/也音一曷反)¶