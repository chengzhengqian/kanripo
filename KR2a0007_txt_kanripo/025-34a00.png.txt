其書不經(師古曰不/合經典也)疑其妄言謝曰寶鼎事已決矣尚¶
何以為(師古曰謂不/須更言之)卿因嬖人奏之上大說(師古曰說/讀曰悅)¶
廼召問卿對曰受此書申公申公已死上曰申公何人¶
也卿曰齊人與安期生通受黄帝言無書獨有此鼎書¶
曰漢興復當黄帝之時曰漢之聖者在高祖之孫且曾¶
孫也寶鼎出而與神通封禪封禪七十二王唯黄帝得¶
上泰山封申公曰漢帝亦當上封禪封禪則能僊登天¶
矣黄帝萬諸侯而神靈之封君七千(應劭曰黄帝時諸/侯會封禪者七千)¶