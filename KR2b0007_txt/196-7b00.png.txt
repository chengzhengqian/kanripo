至徃徃見中國人自云家在某郡隋末從軍沒于髙麗¶
髙麗妻以游女(妻七/細翻)與髙麗錯居殆將半矣因問親戚¶
存沒大徳紿之曰皆無恙(紿蕩亥翻/恙余亮翻)咸涕泣相告數日¶
後隋人望之而哭者徧於郊野大徳言於上曰其國聞¶
髙昌亡大懼館候之勤加于常數上曰髙麗本四郡地¶
耳(漢武帝置臨屯真番樂浪/𤣥莵四郡髙麗有其地)吾發卒數萬攻遼東彼必¶
傾國救之别遣舟師出東萊自海道趨平壤(趨七/喻翻)水陸¶
合勢取之不難但山東州縣彫瘵未復吾不欲勞之耳¶