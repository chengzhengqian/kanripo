所益實深不可不思也帝不納雄憤恚而卒(恚於/避翻)攸疾¶
轉篤帝猶催上道(上時/掌翻)攸自强入辭素持容儀疾雖困¶
尚自整厲舉止如常帝益疑其無疾辭出數日歐血而¶
薨帝徃臨䘮攸子冏號踊(號户/刀翻)訴父病為醫所誣詔即¶
誅醫以冏為嗣(冏俱/永翻)初帝愛攸甚篤為荀朂馮紞等所¶
搆欲為身後之慮故出之及薨帝哀慟不已馮紞侍側¶
曰齊王名過其實天下歸之今自薨殞社稷之福也陛¶
下何哀之過帝收淚而止詔攸䘮禮依安平獻王故事¶