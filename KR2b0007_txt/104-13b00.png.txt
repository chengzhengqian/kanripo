使冠軍將軍劉波守江陵(冠古/玩翻)諮議參軍楊亮守江夏¶
王藴固讓徐州謝安曰卿居后父之重不應妄自菲薄¶
以虧時遇(時遇謂一時/之恩遇也)藴乃受命初中書郎郗超自以¶
其父愔位遇應在謝安之右而安入掌機權愔優遊散¶
地(郗愔自徐兖二州刺史移鎮㑹稽/郗丑之翻愔挹淫翻散悉亶翻)常憤邑形于辭色¶
由是與謝氏有隙是時朝廷方以秦寇為憂詔求文武¶
良將可以鎮禦北方者(將即/亮翻)謝安以兄子𤣥應詔超聞¶
之歎曰安之明乃能違衆舉親𤣥之才足以不負所舉¶