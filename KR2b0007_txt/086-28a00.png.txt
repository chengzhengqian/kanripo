傅越還許昌加茍晞撫軍將軍都督青兖諸軍事丁紹¶
寧北將軍監冀州諸軍事皆假節晞屢破彊冦威名甚¶
盛善治繁劇(治直/之翻)用法嚴峻其從母依之晞奉養甚厚¶
從母子求為將晞不許曰吾不以王灋貸人(從才用翻/將子亮翻)¶
(貸他/代翻)將無後悔邪固求之晞乃以為督䕶後犯灋晞杖¶
節斬之從母叩頭救之不聽既而素服哭之曰殺卿者¶
兖州刺史哭弟者茍道將也(茍晞字/道將)　胡部大張㔨督¶
馮莫突等(胡人一部之長呼為部/大楊正衡曰㔨音背)擁衆數千壁于上黨¶