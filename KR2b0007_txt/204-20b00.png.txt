令召見(河陽縣自漢以來屬河内郡唐/屬懐州又屬孟州見賢遍翻)上欲加擢用或¶
奏以為非清流罷之(周興發身於尚書/都事流外官也)興不知數於朝¶
堂俟命(數所角翻/朝直遥翻)諸相皆無言(相息/亮翻)地官尚書檢校納¶
言魏𤣥同時同平章事(光宅改户/部為地官)謂之曰周明府可去¶
矣(唐人呼縣/今為明府)興以為𤣥同沮已銜之𤣥同素與裴炎善¶
時人以其終始不渝謂之耐久朋周興奏誣𤣥同言太¶
后老矣不若奉嗣君為耐久(為于偽翻/下為長同)太后怒閏月甲¶
午賜死于家監刑御史房濟謂𤣥同曰丈人何不告密¶