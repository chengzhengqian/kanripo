(徐温以知詢代知誥者也/其事見本巻上年十月)吳越王鏐遺知詢金玉鞍勒¶
器皿皆飾以龍鳳知詢不以為嫌乗用之(錢鏐以此間/徐知詢知詢)¶
(不之覺其庸昧如此路振九/國志以為錢𢎞佐所遺非也)知詢典客周廷望説知詢¶
曰公誠能捐寶貨以結朝中勲舊使皆歸心於公則彼¶
誰與處(説式芮翻朝直遥翻處/昌吕翻彼謂徐知誥也)知詢從之使廷望如江¶
都諭意(諭音/喻)廷望與知誥親吏周宗善密輸欵於知誥¶
(欵誠/也)亦以知誥隂謀告知詢(周廷望處人兄弟之間而/反覆兩端固取死之道也)¶
知詢召知誥詣金陵除父温喪知誥稱吳主之命不許¶