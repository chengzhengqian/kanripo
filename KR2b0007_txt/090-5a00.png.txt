(曰駙副馬也非正駕車皆為副馬一曰駙近也疾也晉/武帝以宗室外戚為三都尉江左後罷奉車騎二都尉)¶
(唯留駙馬都尉奉朝請諸/尚公主者為之掾俞絹翻)王敦辭州牧王導以敦綂六¶
州辭中外都督賀循以老病辭中書令王皆許之以循¶
為太常是時承䘮亂之後江東草創(廣雅曰草造也創/始也䘮息浪翻)¶
刁協久宦中朝諳練舊事(諳烏含翻悉也/記也朝直遥翻)賀循為世儒¶
宗明習禮學凡有疑議皆取决焉　劉琨段匹磾相與¶
歃血同盟(磾丁奚翻歃/色洽翻歠也)期以翼戴晉室辛丑琨檄告華¶
夷遣兼左長史右司馬温嶠匹磾遣左長史榮邵奉表¶