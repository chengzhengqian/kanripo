己夘上自送公主至始平二月癸未還宫公主至吐蕃¶
贊普為之别築城以居之　庚戍上御棃園毬塲(程大/昌曰)¶
(棃園在光化門北光化門者禁苑南面西頭第一門在/芳林景曜門之西也中宗令學士自芳林門入集於棃)¶
(園分朋拔河則棃園在太極宫西禁苑之内矣開元二/年𤣥宗置教坊於蓬萊宫上自教法曲謂之棃園弟子)¶
(至天寳中即東宫置宜春北苑命宫女數百人為棃園/弟子即是棃園者按樂之地而預教者名為弟子耳凡)¶
(蓬萊宫宜春院皆/不在棃園之内也)命文武三品以上抛毬及分朋拔河¶
韋巨源唐休璟衰老隨絙踣地(絙古登翻/踣蒲北翻)久之不能興¶
上及皇后妃主臨觀大笑　夏四月丙戌上遊芳林園¶