臨刑歎曰誤我事不得使洛城流血黨與死者凡數千¶
人留守防禦將二人(留守兵之將及/防禦兵之將也)及驛卒八人皆受¶
其職名(職名李師道私所署衙/前管軍職名給帖者也)為之耳目元膺鞫訾嘉¶
珍門察始知殺武元衡者乃師道也元膺宻以聞以檻¶
車送二人詣京師上業已討王承宗不復窮治(復扶/又翻)元¶
膺上言近日藩鎮䟦扈不臣有可容貸者至於師道謀¶
屠都城燒宫闕悖逆尤甚不可不誅(悖蒲内翻/又蒲沒翻)上以為¶
然而方討呉元濟絶王承宗故未暇治師道也(史説得/憲宗心)¶