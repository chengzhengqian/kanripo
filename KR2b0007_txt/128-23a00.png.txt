固辭表十上(上時/掌翻)上不許遣中書舍人戴明寳抱竣登¶
車載之郡舍(之徃也郡舍/丹陽尹廨也)賜以布衣一襲絮以綵綸遣¶
主衣就衣諸體(主衣主御衣服唐尚衣奉/御之職也就衣於既翻)¶
大明元年春正月辛亥朔改元大赦　壬戌魏主畋於¶
崞山(崞山在雁門郡/崞縣崞古博翻)戊辰還平城　魏以漁陽王尉眷¶
為太尉録尚書事(尉紆/勿翻)　二月魏人寇兖州向無鹽敗¶
東平太守南陽劉胡(無鹽縣自漢以來屬/東平郡敗補邁翻)詔遣太子左¶
衛率薛安都將騎兵東陽太守沈法系將水軍向彭城¶