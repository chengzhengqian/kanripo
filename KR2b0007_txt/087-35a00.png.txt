純勒引兵掠豫州諸郡臨江而還(還從宣翻/又如字)屯于葛陂¶
(續漢書郡國志汝南郡鮦陽縣有葛/陂賢曰葛陂在今豫州新蔡縣西北)初勒之為人所掠¶
賣也(事見上卷惠/帝永興二年)與其母王氏相失劉琨得之并其從¶
子虎送於勒因遺勒書曰(從才用翻遺/于季翻下同)將軍用兵如神¶
所向無敵所以周流天下而無容足之地百戰百勝而¶
無尺寸之功者蓋得主則為義兵附逆則為賊衆故也¶
成敗之數有似呼吸吹之則寒嘘之則温今相授侍中¶
車騎大將軍領䕶匈奴中郎將襄城郡公將軍其受之¶