為婚姻無事則務農訓兵保固疆埸(易音/亦)有事則覘其¶
機事觀舋而動可以萬全(覘丑廉翻又丑/艷翻舋許覲翻)建曰善茂貞¶
雖庸才然有强悍之名(悍下罕翻/又侯旰翻)逺近畏之與全忠力¶
爭則不足自守則有餘使為吾藩蔽所利多矣乃與茂¶
貞修好(王建既併山南諸州阻關而守關外倚/李茂貞為藩蔽故與之修好好呼到翻)丙子茂¶
貞遣判官趙鍠如西川為其姪天雄節度使繼勲求昏¶
(鍠户盲翻為于偽翻此天/雄軍治秦州屬李茂貞)建以女妻之(妻七/細翻)茂貞數求¶
貨及甲兵於建建皆與之(墮軍實以厚寇讐豈王建之/本心哉倚以自蔽不厭其數)¶