盧約以處州降吳越(僖宗中和元年盧約據處/州至是而亡降户江翻)　𢎞農¶
王以鄂岳觀察使劉存為西南面都招討使岳州刺史¶
陳知新為岳州團練使廬州觀察使劉威為應援使别¶
將許𤣥應為監軍將水軍三萬以擊楚楚王馬殷甚懼¶
靜江軍使楊定真賀曰我軍勝矣殷問其故定真曰夫¶
戰懼則勝驕則敗今淮南兵直趨吾城(趨七/喻翻)是驕而輕¶
敵也而王有懼色吾是以知其必勝也殷命在城都指¶
揮使秦彦暉(在城都指揮使盡/綂潭州在城之兵)將水軍三萬浮江而下¶