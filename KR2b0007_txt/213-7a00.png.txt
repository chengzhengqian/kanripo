杜暹為安西都䕶突騎施交河公主遣牙官以馬千匹¶
詣安西互市使者宣公主教(暹息廉翻騎竒寄/翻使疏吏翻下同)暹怒曰¶
阿史那女(交河公主阿史/那懷道之女)何得宣教於我杖其使者留¶
不遣馬經雪死盡突騎施可汗蘇禄大怒發兵冦四鎮¶
㑹暹入朝(使疏吏翻朝/直遥翻下同)趙頥貞代為安西都䕶嬰城自¶
守四鎮人畜儲積皆為蘇禄所掠(畜許/救翻)安西僅存既而¶
蘇禄聞暹入相稍引退(相息/亮翻)尋遣使入貢¶
十五年春正月辛丑凉州都督王君㚟破吐蕃於青海¶