威靈所加前無彊敵今以衆擊寡以治伐亂勢無不克¶
(治直/吏翻)但行之貴速則彼民免俘馘之災此民息轉輸之¶
困矣帝覽而善之儼儀之弟也　冬十月戊午設賢良¶
方正直言極諫經學優深可為師法詳閑吏理達於教¶
化等科(此所謂制舉也時詔應天下諸色人中不限前/資見任職官黄衣草澤並許應詔其逐處州府)¶
(依每年貢舉人式例差官考試解送尚書吏部仍量試策/論三道共三千字已上當日取文理俱優人物爽秀方得)¶
(解送取來年十月集上都/其登朝官亦許上表自舉)　癸亥北漢麟州刺史楊重訓¶
舉城降(太祖廣順二年楊重訓以麟/州歸欵中間必又附北漢也)以為麟州防禦使¶