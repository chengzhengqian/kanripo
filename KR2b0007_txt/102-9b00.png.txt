今使之即安私室所不敢也乃不果館奕數來就邸舍¶
與琛卧起閒問琛東國事(數所角翻/閒古莧翻)琛曰今二方分據¶
兄弟並蒙榮寵論其本心各有所在琛欲言東國之美¶
恐非西國之所欲聞(燕在關東秦在關西二方分/據故謂燕為東國秦為西國)欲言¶
其惡又非使臣之所得論也(使疏/吏翻)兄何用問為堅使太¶
子延琛相見秦人欲使琛拜太子先諷之曰鄰國之君¶
猶其君也鄰國之儲君亦何以異乎琛曰天子之子視¶
元士欲其由賤以登貴也(禮記郊特牲曰天子之元子/士也天下無生而貴者也)¶