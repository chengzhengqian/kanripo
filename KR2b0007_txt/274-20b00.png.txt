孫鐸曰賊既作亂必乗吾未備晝夜倍道安肯計程¶
而行請僕射帥衆乗城(史彦瓊葢加僕射故/孫鐸稱之帥讀曰率)鐸募勁¶
兵千人伏於王莽河逆擊之賊既勢挫必當離散然¶
後可撲討也(撲普/木翻)必俟其至城下萬一有姦人為内¶
應則事危矣彦瓊曰但嚴兵守城何必逆戰是夜賊¶
前鋒攻北門弓弩亂發時彦瓊將部兵宿北門樓聞¶
賊呼聲(呼火/故翻)即時驚潰彦瓊單騎奔洛陽癸巳賊入¶
鄴都孫鐸等拒戰不勝亡去趙在禮據宫城(帝即位/于魏州)¶