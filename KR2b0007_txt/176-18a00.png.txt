嵬王訶復懼誅謀帥部落萬五千戸降隋遣使詣闕請¶
兵迎之(帥讀曰率使/疏吏翻下同)隋主曰渾賊風俗特異人倫(言其/去人)¶
(倫與中/國異俗)父既不慈子復不孝朕以徳訓人何有成其惡¶
逆乎乃謂使者曰父有過失子當諫爭(爭與諍同/音則迸翻)豈可¶
潛謀非法受不孝之名溥天之下皆朕臣妾各為善事¶
即稱朕心(稱尺/證翻)嵬王既欲歸朕唯教嵬王為臣子之灋¶
不可逺遣兵馬助為惡事(隋主可謂有/君人之言矣)嵬王訶乃止¶
禎明元年春正月戊寅大赦改元　癸巳隋主享太廟¶