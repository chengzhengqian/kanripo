吾亦以嗣帝播越(播逋也遷也/越逺也走也)民神乏主故權順羣議¶
以繫衆心今天方悔禍嗣帝得還吾將具法駕奉迎謝¶
罪行闕何如(天子行幸所至有行宮/宮前闕門謂之行闕)黄門侍郎張華曰¶
今天下大亂非雄才無以寧濟羣生嗣帝闇懦不能紹¶
隆先統陛下若蹈匹夫之節捨天授之業威權一去身¶
首不保况社稷其得血食乎慕輿䕶曰嗣帝不達時宜¶
委棄國都(寳棄中山見/上卷上年)自取敗亡不堪多難(難乃/旦翻)亦已¶
明矣昔蒯聵出奔衛輒不納春秋是之(蒯苦怪翻/聵五怪翻)以子¶