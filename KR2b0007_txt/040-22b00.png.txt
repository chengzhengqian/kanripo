二年春正月甲子朔日有食之　劉恭知赤睂必敗宻¶
教弟盆子歸璽綬習為辭讓之言及正旦大㑹恭先曰¶
諸君共立恭弟為帝徳誠深厚立且一年殽亂日甚誠¶
不足以相成恐死而無益願得退為庶人更求賢知唯¶
諸君省察(知讀曰智/省悉景翻)樊崇等謝曰此皆崇等罪也恭復¶
固請(復扶又/翻下同)或曰此寧式矦事邪(賢曰劉恭為式矦言/衆立天子非恭所預)¶
恭惶恐起去盆子乃下牀解璽綬叩頭曰今設置縣官¶
而為賊如故四方怨恨不復信向此皆立非其人所致¶