(不豫還宫詔堅入侍疾丁未追五王入朝己酉大漸昉/譯矯制以堅受遺輔政是日帝崩按堅以變起倉猝故)¶
(得矯命當國若自乙未至己酉凡/十五日事安得不泄今從隋帝紀)顔之儀知非帝指拒¶
而不從昉等草詔署訖逼之儀連署之儀厲聲曰主上¶
升遐(記曲禮告䘮曰天王登假鄭𤣥曰登上也假己也/上己者言若仙去云耳登猶升也假與遐同音霞)¶
嗣子冲幼(静帝時/年八歳)阿衡之任(商相伊尹輔太甲稱阿衡/孔安國𫝊曰阿倚衡平)¶
宜在宗英(才過人曰英宗英宗/室之中其才過人者)方今趙王最長以親以¶
德合膺重寄(趙王謂趙王招於静帝諸大父行/中其年最長長知兩翻膺當也)公等備¶
受朝㤙(朝直/遥翻)當思盡忠報國奈何一旦欲以神噐假人¶