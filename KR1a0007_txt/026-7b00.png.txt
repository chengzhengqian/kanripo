(順以説而剛為主則非邪佞也應不失中則非偏亢也/如此方能聚物故曰順以説剛中而應故聚也王假有)¶
(廟致孝享者享獻也聚道既全可以至於有廟設祭祀/而致孝享也利見大人亨聚以正也者釋聚所以利見)¶
(大人乃得通而利正者良由大人有中正之徳能以正/道通而化之然後聚道得全故曰聚以正也用大牲吉)¶
(利有攸往順天命者天之為德剛不違中今順以説而/以剛為主是順天命也動順天命可以享於神眀无往)¶
(不利所以得用大牲吉利有攸往者只為順天命也觀/其所聚而天地萬物之情可見矣者此廣眀萃義而歎)¶
(美之也凡物所以得聚者由情同也情志若乖无/由得聚故觀其所聚則天地萬物之情可見矣)¶
象曰澤上於地萃君子以除戎器戒不虞注聚而无防¶
則衆生心音義(上時掌反除如字本亦作儲又作治王/肅姚陸云除猶修治師同鄭云除去也)¶