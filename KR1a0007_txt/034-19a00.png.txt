神乎君子上交不諂下交不瀆其知幾乎注形而上者¶
況之道形而下者況之器於道不㝠而有求焉未離乎¶
諂也於器不絶而有交焉未免乎瀆也能无諂瀆窮理¶
者乎幾者動之微吉之先見者也注幾者去无入有理¶
而无形不可以名尋不可以形覩者也唯神也不疾而¶
速感而遂通故能朗然𤣥照鑒於未形也合抱之木起¶
於毫末吉凶之彰始於微兆故爲吉之先見也君子見¶
幾而作不俟終日易曰介于石不終日貞吉介如石焉¶