(正義曰卑道崩也者卑道向下不與/上交故卑之道崩壊不承事於上也)¶
䷋(坤下/乾上)¶
否之匪人不利君子貞大往小來音義(否備鄙反卦内/同閉也塞也乾)¶
(宫三/世卦)疏(正義曰否之匪人者言否閉之世非是人道交/通之時故云匪人不利君子貞者由小人道長)¶
(君子道消故不利君子為正也陽氣往而陰氣來故/云大往小來陽主生息故稱大陰主消耗故稱小)¶
彖曰否之匪人不利君子貞大往小來則是天地不交¶
而萬物不通也上下不交而天下无邦也内陰而外陽¶
内柔而外剛内小人而外君子小人道長君子道消也¶