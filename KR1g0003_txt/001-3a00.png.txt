其錄唯孝經童蒙始學老子衆本多乖是以二書特紀
全句五經人所常習理有大宗義行於世無煩覼縷至
於莊老讀學者稀故于此書微為詳悉又爾雅之作本
釋五經既解者不同故亦畧存其異文字音訓今古不
同前儒作音多不依注注者自讀亦未兼通今之所撰
微加斟酌若典籍常用㑹理合時便即遵承標之於首
其音堪互用義可竝行或字有多音衆家别讀苟有所
取靡不畢書各題氏姓以相甄識義乖於經亦不悉記