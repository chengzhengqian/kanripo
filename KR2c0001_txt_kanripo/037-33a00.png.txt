鎮海節度使周寳俱出神䇿軍駢以兄事寳及駢先貴
有功浸輕之既而封壤相隣數爭細故遂有隙駢檄寳
入援京師寳具舟師以俟之怪其久不行訪諸幕客或
曰髙公幸朝廷多故有併吞江東之志聲云入援其實
未必非圖我也宜為備寳未之信使人覘駢殊無北上
意㑹駢使人約寳面㑹𤓰洲議軍事寳遂以言者為然
辭疾不往且謂使者曰吾非李康髙公復欲作家門功
勲以欺朝廷邪駢怒復遣使責寳何敢輕侮大臣寳詬