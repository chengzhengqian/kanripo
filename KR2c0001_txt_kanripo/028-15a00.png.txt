故元吉為之盡死諸將欲盡誅建成元吉左右百餘人
籍没其家尉遲敬徳固爭曰罪在二凶既伏其誅若及
支黨非所以求安也乃止是日下詔赦天下凶逆之罪
止於建成元吉自餘黨與一無所問其僧尼道士女冠
竝宜依舊國家庶事皆取秦王處分辛酉馮立謝叔方
皆自出薛萬徹亡匿世民屢使諭之乃出世民曰此皆
忠於所事義士也釋之癸亥立世民為皇太子又詔自
今軍國庶事無大小悉委太子處决然後聞奏