得辭送洗馬江統潘滔舍人王敦杜㽔魯瑶等冒禁至伊
水拜辭涕泣司𨽻校尉滿奮收縛統等送獄其繫河南
獄者樂廣悉解遣之繫洛陽縣獄者猶未釋都官從事
孫琰說賈謐曰所以廢徙太子以其為惡故耳今宫臣冒
罪拜辭而加以重辟流聞四方乃更彰太子之徳也不
如釋之謐乃語洛陽令曹攄使釋之廣亦不坐敦覽之
孫攄肇之孫也太子至許遺王妃書自陳誣枉妃父衍
不敢以聞　三月尉氏雨血妖星見南方太白晝見