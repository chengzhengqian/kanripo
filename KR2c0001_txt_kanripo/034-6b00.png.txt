不可畏叔文執誼莫敢出言珣瑜獨歎曰吾豈可復居
此位顧左右取馬徑歸遂不起二相皆天下重望相次
歸卧叔文執誼等益無所顧忌逺近大懼　夏四月乙
巳上御宣政殿冊太子百官睹太子儀表退皆相賀至
有感泣者中外大喜而叔文獨有憂色口不敢言但吟
杜甫題諸葛亮祠堂詩曰出師未捷身先死長使英雄
淚滿襟聞者哂之先是太常卿杜黄裳為裴延齡所惡
留滯臺閣十年不遷及其壻韋執誼為相始遷太常卿