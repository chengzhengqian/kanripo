主父子不相信乎乃命所親信女尚書往察之邃呼前
與語因抽劔擊之虎怒收李顔等詰問顔具言其狀殺
顔等三十餘人幽邃于東宫既而赦之引見太武東堂
邃朝而不謝俄頃即出虎使謂之曰太子應朝中宫豈
可遽去邃徑出不顧虎大怒廢邃為庻人其夜殺邃及
其妃張氏并男女二十六人同埋於一棺誅其宫臣支
黨二百餘人廢鄭后為東海太妃立其子宣為天王皇
太子宣母杜昭儀為天王皇后