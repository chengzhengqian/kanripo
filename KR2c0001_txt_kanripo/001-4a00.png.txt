是之時周室微弱三晉彊盛雖欲勿許其可得乎是大
不然夫三晉雖彊茍不顧天下之誅而犯義侵禮則不
請於天子而自立矣不請於天子而自立則為悖逆之
臣天下茍有桓文之君必奉禮義而征之今請於天子
而天子許之是受天子之命而為諸侯也誰得而討之
故三晉之列於諸侯非三晉之壞禮乃天子自壞之也
嗚呼君臣之禮既壞矣則天下以智力相雄長遂使聖
賢之後為諸侯者社稷無不泯絶生民之類糜滅幾盡