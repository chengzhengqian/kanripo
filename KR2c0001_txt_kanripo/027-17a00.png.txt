尉氏應宻前宿城令祖君彦自昌平往歸之君彦珽之
子也博學强記文辭贍敏著名海内吏部侍郎薛道衡
嘗薦之於高祖高祖曰是歌殺斛律明月人兒邪朕不
須此輩煬帝即位尤疾其名依常調選東平郡書佐檢
校宿城令君彦自負其才恒鬱鬱思亂宻素聞其名得
之大喜引為上客軍中書檄悉以委之越王侗遣虎賁
郎將劉長恭光禄少卿房崱帥步騎三萬五千討宻時
東都人皆以宻為飢賊盜米烏合易破争來應募國子