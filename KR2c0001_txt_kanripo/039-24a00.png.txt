章家稟其妻子終身　　秋七月吳越王鏐遣錢傳瓘
将兵三萬攻吳常州吳都招討使徐温帥諸將拒之右
雄武統軍陳璋以水軍下海門出其後壬申戰于無錫
㑹温病熱不能治軍吳越攻中軍飛矢雨集鎮海節度
判官陳彦謙遷中軍旗鼓于左取貎類温者擐甲胄號
令軍事温得少息俄頃疾稍間出拒之時乆旱草枯吳
人乗風縱火吳越兵亂遂大敗殺其將何逢吳建斬首
萬級傳瓘遁去追至山南復敗之陳璋敗吳越于香灣