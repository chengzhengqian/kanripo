如禮而崇飾居室士民失業外人咸云宫人之用與軍
國之費略齊民不堪命皆怨怒書曰天聰明自我民聰
明天明畏自我民明威言天之賞罰隨民言順民心也
夫采椽卑宫唐虞大禹之所以垂皇風也玉臺瓊室夏
癸商辛之所以犯昊天也今宫室過盛天彗章灼斯乃
慈父懇切之訓當崇孝子祗聳之禮不宜有忽以重天
怒隆數切諌帝頗不恱侍中盧毓進曰臣聞君明則臣
直古之聖王惟恐不聞其過此乃臣等所以不及隆也