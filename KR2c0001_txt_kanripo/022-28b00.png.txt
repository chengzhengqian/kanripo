子弟熈好文學有風義名士多與之遊將死與故知書
曰吾與弟並蒙皇太后知遇兄據大州弟則入侍慇懃
言色恩同慈母今皇太后見廢北宫太傅清河王横受
屠酷主上㓜年獨在前殿君親如此無以自安故帥兵
民欲建大義於天下但智力淺短旋見囚執上慙朝廷
下愧相知本以名義干心不得不爾流腸碎首復何言
哉凡百君子各敬爾儀為國為身善朂名節聞者憐之
熈首至洛陽親故莫敢視前驍騎將軍刀整獨収其尸