禮之大經也名器既亡則禮安得獨存哉昔仲叔于奚
有功於衛辭邑而請繁纓孔子以為不如多與之邑惟
器與名不可以假人君之所司也政亡則國家從之衛
君待孔子而為政孔子欲先正名以為名不正則民無
所措手足夫繁纓小物也而孔子惜之正名細務也而
孔子先之誠以名器既亂則上下無以相保故也夫事
未有不生於微而成於著聖人之慮逺故能謹其微而
治之衆人之識近故必待其著而後救之治其微則用