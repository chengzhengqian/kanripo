伏請妙擇天下令族何必武氏武氏經事先帝衆所共
知天下耳目安可蔽也萬代之後謂陛下為何如願留
三思臣今忤陛下意罪當死因置笏於殿階解巾叩頭
流血曰還陛下笏乞放歸田里上大怒命引出昭儀在
簾中大言曰何不撲殺此獠無忌曰遂良受先朝顧命
有罪不可加刑于志寧不敢言韓瑗因間奏事涕泣極
諌上不納明日又諌悲不自勝上命引出瑗又上疏諌
曰匹夫匹婦猶相選擇况天子乎皇后母儀萬國善惡