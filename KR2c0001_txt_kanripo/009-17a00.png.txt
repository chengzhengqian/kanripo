操引董昭並坐問曰今孤來此當施何計昭曰將軍興
義兵以誅暴亂入朝天子輔翼王室此五伯之功也此
下諸將人殊意異未必服從今留匡弼事埶不便惟有
移駕幸許耳然朝廷播越新還舊京逺近跂望冀一朝
獲安今復徙駕不厭衆心夫行非常之事乃有非常之
功願將軍筭其多者操曰此孤本志也楊奉近在梁耳
聞其兵精得無為孤累乎昭曰奉少黨援心相慿結鎮
東費亭之事皆奉所定宜時遣使厚遺答謝以安其意