聖上逺覧古今因時之宜辭而未許雖大禹之序西戎
周公之譲白雉太宗之郤走馬義兼之矣
明帝永平三年冬十月莎車王賢以兵威逼奪于窴大
宛媯塞王國使其將守之于窴人殺其將軍德立大人
休莫霸為王賢率諸國兵數萬擊之大為休莫霸所敗
脫身走還休莫霸進圍莎車中流矢死于窴人復立其
兄子廣德為王廣德使其弟仁攻賢廣德父先拘在莎
車賢乃歸其父以女妻之與之和親