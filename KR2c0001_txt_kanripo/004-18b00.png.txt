君欲奇貴之願以累少夫衍曰何謂邪顯曰婦人免乳
大故十死一生今皇后當免身可因投毒藥去也成君
即為皇后矣如蒙力事成富貴與少夫共之衍曰藥雜
治當先嘗安可顯曰在少夫為之耳将軍領天下誰敢
言者緩急相䕶但恐少夫無意耳衍良久曰願盡力即
𢷬附子齎入長定宮皇后免身後衍取附子并合太醫
大丸以飲皇后有傾曰我頭岑岑也藥中得無有毒對
曰無有遂加煩懣崩衍出過見顯相勞問亦未敢重謝