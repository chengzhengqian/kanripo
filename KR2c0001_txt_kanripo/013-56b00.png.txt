㧞令居斬首二萬級進據振武河西大駭張閬辛晏帥
其衆數萬降趙駿遂失河南之地
三年張駿治兵欲乘虛襲長安理曹郎中索詢諌曰劉
曜雖東征其子𦙍守長安未易輕也若使小有所獲彼
若釋東方之圖還與我校禍難之興未可量也駿乃止
五年夏五月張駿因前趙之亡復收河南地至狄道置
五屯䕶軍與趙分境六月趙遣鴻臚孟毅拜駿征西大
將軍涼州牧加九錫駿耻為之臣不受留毅不遣