眷言西顧慨歎盈懷知欲躬帥三軍蕩滌氛穢廓清中
畿光復舊京非夫外身狗國孰能若此諸所處分委之
髙筭但河洛丘墟所營者廣經始之勤政勞懷也事果
不行温又議移洛陽鐘虡述曰永嘉不競暫都江左方
當蕩平區宇旋軫舊京若其不爾宜改遷園陵不應先
事鐘虡温乃止朝廷以交廣遼逺改授温都督并司冀
三州温表辭不受　　秋七月吕䕶退守小平津中流
矢而卒燕將叚崇收軍北渡屯于野王鄧遐進屯新城