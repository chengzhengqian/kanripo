擊秦以自效裕拜熾磐平西将軍河南公　秦姚懿司
馬孫暢說懿使襲長安誅東平公紹廢秦主泓而代之
懿以為然乃散榖以賜河北夷夏欲樹私恩左常侍張
敞侍郎左雅諌曰殿下以母弟居方靣安危休戚與國
同之今呉冦内侵四州傾沒西虜擾邉秦涼復敗朝廷
之危有如累卵榖者國之本也而殿下無故散之虚損
國儲将若之何懿怒笞殺之泓聞之召東平公紹密與
之謀紹曰懿性識鄙淺從物推移造此謀者必孫暢也