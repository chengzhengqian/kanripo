道引斬之幷其子姪十餘人時李特李流皆將兵在外
廞遣人慰撫之曰庠非所宜言罪應死兄弟罪不相及
復以特流為督將特流怨廞引兵歸緜竹廞牙門將涪
陵許弇求為巴東監軍杜淑張粲固執不許弇怒手殺
淑粲於廞閤下淑粲左右復殺弇三人皆廞之腹心也
廞由是遂衰廞遣長史犍為費逺蜀郡太守李苾督護
常俊督萬餘人斷北道屯緜竹之石亭李特宻収兵得
七千餘人夜襲逺等軍燒之死者什八九遂進攻成都