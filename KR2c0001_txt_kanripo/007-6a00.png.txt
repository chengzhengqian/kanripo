皆外示富彊以相欺誕也臣見其獻益重知其國益虚
歸親愈數為懼愈多然今既未獲助南則亦不宜絶北
羈縻之義禮無不荅謂可頗加賞賜略與所獻相當報
荅之辭令必有適今立槀草幷上曰單于不忘漢恩追
念先祖舊約欲修和親以輔身安國計議甚髙為單于
嘉之往者匈奴數有乖亂呼韓邪郅支自相讐隙並䝉
孝宣皇帝垂恩救䕶故各遣侍子稱藩保塞其後郅支
忿戾自絶皇澤而呼韓附親忠孝彌著及漢滅郅支遂