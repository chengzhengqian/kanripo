皇后之從妹也美而有婦徳帝初聘后后叔父珧上表
曰自古一門二后未有能全其宗者乞藏此表於宗廟
異日如臣之言得以免禍帝許之十二月以后父鎮軍將
軍駿為車騎將軍封臨晉侯尚書禇䂮郭奕皆表駿小
器不可任社稷之重帝不從駿驕傲自得胡奮謂駿曰
卿恃女更益豪邪歴觀前世與天家婚未有不滅門者
但早晚事耳駿曰卿女不在天家乎奮曰我女與卿女
作婢耳何能為損益乎