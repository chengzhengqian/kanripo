何足白也時或不聞又恚曰何以不白誚責笞捶月至
再三邃私謂中庶子李顔等曰官家難稱吾欲行冒頓
之事卿従我乎顔等伏不敢對秋七月邃稱疾不視事
潛帥宫臣文武五百餘騎飲於李顔别舍因謂顔等曰
我欲至冀州殺河間公有不従者斬行數里騎皆逃散
顔叩頭固諌邃亦昬醉而歸其母鄭氏聞之私遣中人
誚讓邃邃怒殺之佛圖澄謂虎曰陛下不宜數往東宫
虎將視邃疾思澄言而還既而瞋目大言曰我為天下