賜諸國王不來受我去之西國矣即出金幣以示譯譯
還報王王貪漢物來見使者介子與坐飲陳物示之飲
酒皆醉介子謂王曰天子使我私報王王起隨介子入
帳中屏語壯士二人從後刺之刃交匈立死其貴人左
右皆散走介子告諭以王負漢罪天子遣我誅王當更
立王弟尉屠耆在漢者漢兵方至毋敢動自令滅國矣
介子遂斬王安歸首馳傳詣闕縣首北闕下乃立尉屠
耆為王更名其國為鄯善為刻印章賜以宮女為夫人