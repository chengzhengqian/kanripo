信欲與將軍共同吉凶布衣相與尚有没身不負然諾
之信况於萬乗者哉今何畏何利而久疑若是卒有非
常之變上負忠孝下愧當世夫未至豫言固常為虛及其
已至又無所及是以忠言至諫希得為用誠願反覆愚
老之言囂不納於是遊士長者稍稍去之
六年春正月帝積苦兵間以隗囂遣子内侍公孫述逺
據邊埀乃謂諸將曰且當置此兩子於度外耳因休諸
將於雒陽分軍士於河内數騰書隴蜀告示禍福公孫