召禍其至矣既至留之累月帝稍間將遣還已下渚未
發㑹帝疾動義康矯詔召道濟入祖道因執之三月己
未下詔稱道濟潜散金貨招誘剽猾因朕寝疾規肆禍
心收付廷尉并其子給事黄門侍郎植等十一人誅之
唯宥其孫孺又殺司空參軍薛彤髙進之二人皆道濟
腹心有勇力時人比之關張道濟見收憤怒目光如炬
脱幘投地曰乃壊汝萬里長城魏人聞之喜曰道濟死
呉子輩不足復憚庚申大赦以中軍將軍南譙王義宣