朕憐豐之耆老不忍加刑其免為庶人又曰豐言堪猛
貞信不立朕閔而不治又惜其材能未有所效其左遷
堪為河東太守猛槐里令
臣光曰諸葛豐之於堪猛前譽而後毁其志非為朝廷
進善而去姦也欲比周求進而已矣斯亦鄭朋楊興之
流烏在其為剛直哉人君者察美惡辨是非賞以勸善
罰以懲姦所以為治也使豐言得實則豐不當絀若其
誣罔則堪猛何辜焉今兩責而俱棄之則美惡是非果何在哉