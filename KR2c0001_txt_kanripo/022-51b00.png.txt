行及湯隂樂安王鑒遣弟斌之夜襲子邕營不克子邕
乗勝進圍鄴城丁未拔之斬鑒傳首洛陽改姓拓跋氏
魏因遣子邕裴衍討葛榮　九月秦州城民杜粲殺莫
折念生闔門皆盡粲自行州事南秦州城民辛琛亦自
行州事遣使詣蕭寶寅請降魏復以寶寅為尚書令還
其舊封　蕭寶寅之敗於涇州也或勸之歸罪洛陽或
曰不若留關中立功自效行臺都令史河間馮景曰擁
兵不還此罪將大寶寅不從自念出師累年糜費不貲