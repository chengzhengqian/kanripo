大喜謂泌曰回紇何畏服卿如此對曰此乃陛下威靈
臣何力焉上曰回紇則既和矣所以招雲南大食天竺
奈何對曰回紇和則吐蕃已不敢輕犯塞矣次招雲南
則是斷吐蕃之右臂也雲南自漢以來臣屬中國楊國
忠無故擾之使叛臣于吐蕃苦於吐蕃賦役重未甞一
日不思復為唐臣也大食在西域為最彊自葱嶺盡西
海地幾半天下與天竺皆慕中國代與吐蕃為仇臣故
知其可招也癸亥遣回紇使者合闕將軍歸許以咸安