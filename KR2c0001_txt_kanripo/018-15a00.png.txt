但䘮師殆将亡國亦不聼宋繇嘆曰今茲大事去矣歆
将歩騎三萬東出䝉遜聞之曰歆已入吾術中然聞吾
旋師必不敢前乃露布西境云已克浩亹将進攻黄谷
歆聞之喜進入都瀆澗䝉遜引兵擊之戰於懐城歆大
敗或勸歆還保酒泉歆曰吾違老母之言以取敗不殺
此敵何靣目復見吾母遂勒兵戰于蓼泉為䝉遜所殺
歆弟酒泉太守翻新城太守預領羽林右監宻左将軍
眺右将軍亮西犇燉煌䝉遜入酒泉禁侵掠士民安堵