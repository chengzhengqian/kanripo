兵自江北鴛鴦碕渡向犍為三月温至彭模議者欲分
為兩軍異道俱進以分漢兵之勢袁喬曰今懸軍深入
萬里之外勝則大功可立不勝則噍類無遺當合勢齊
力以取一戰之捷若分兩軍則衆心不一萬一偏敗大
事去矣不如全軍而進棄去釡甑齎三日糧以示無還
心勝可必也温從之留參軍孫盛周楚將羸兵守輜重
温自將步卒直指成都楚撫之子也李福進攻彭模孫
盛等奮擊走之温進遇李權三戰三捷漢兵散走歸成