請給上國兵廩食契丹主曰吾國無此法乃縱胡騎四
出以収馬為名分畨剽掠謂之打草糓丁壯斃於鋒刃
老弱委以溝壑自東西兩畿及鄭滑曹濮數百里間財
畜殆盡契丹主謂判三司劉昫曰契丹兵三十萬既平
晉國應有優賜速宜營辦時府庫空竭昫不知所出請
括借都城士民錢帛自將相以下皆不免又分遣使者
數十人詣諸州括借皆迫以嚴誅人不聊生其實無所
頒給皆蓄之内庫欲輦歸其國於是内外咸怨憤始患