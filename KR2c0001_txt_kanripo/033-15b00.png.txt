甲申以悅為魏愽留後　淮西節度使李忠臣貪殘好
色将吏妻女美者多逼滛之悉以軍政委妹婿節度副
使張恵光恵光挟勢暴横軍州苦之忠臣復以恵光子
為牙将暴横甚扵其父左廂都虞候李希烈忠臣之族
子也為衆所服希烈因衆心怨怒三月丁未與大将丁
暠等殺恵光父子而逐忠臣忠臣單騎奔京師上以其
有功使以檢校司空同平章亊留京師以希烈為蔡州
刺史淮西留後以永平節度使李勉兼汴州刺史増領