世載鯁直竭誠所事觀卿此言有家風矣孝伯拜謝曰
非言之難受之難也帝曰正人豈復過卿於是以尉遲
運為右宫正運迥之弟子也帝嘗問萬年縣丞南陽樂
運曰卿言太子何如人對曰中人帝顧謂齊公憲曰百
官佞我皆稱太子聰明睿智惟運所言忠直耳因問運
中人之狀對曰如齊桓公是也管仲相之則覇豎貂輔
之則亂可與為善可與為惡帝曰我知之矣乃妙選宫
官以輔之仍擢運為京兆丞太子聞之意甚不悦