日驛使至上敕義恭悉力急追魏師已逺義恭乃遣鎮
軍檀和之向蕭城魏人先已聞之盡殺所驅者而去程
天祚逃歸魏人凡破南兖徐兖豫青冀六州殺掠不可
勝計丁壮者即加斬戮嬰兒貫於槊上槃舞以為戲所
過郡縣赤地無餘春燕歸巢於林木魏之士馬死傷亦
過半國人皆尤之上每命將出師常授以成律交戰日
時亦待中詔是以將帥趦趄莫敢自决又江南白丁輕
進易退此其所以敗也自是邑里蕭條元嘉之政衰矣