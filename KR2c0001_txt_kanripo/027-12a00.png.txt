義自齎敕書與梁郡通守楊汪相知収捕汪遣兵圍秀
才宅適值宻出外由是獲免君明秀才皆死韋城翟讓
為東都法曹坐事當斬獄吏黄君漢奇其驍勇夜中潜
謂讓曰翟法司天時人事抑亦可知豈能守死獄中乎
讓驚喜叩頭曰讓圏牢之豕死生唯黄曹主所命君漢
即破械出之讓再拜曰讓蒙再生之恩則幸矣奈黄曹
主何因泣下君漢怒曰本以公為大丈夫可救生民之
命故不顧其死以奉脫奈何反效兒女子涕泣相謝乎