憂懼乃持佩刀乘馬立府門外悉集軍民流涕言曰悅
不肖䝉淄青成徳二丈人保薦嗣守伯父業今二丈人
即世其子不得承襲悅不敢忘二丈人大恩不量其力
輒拒朝命䘮敗至此使士大夫肝腦塗地皆悅之罪也
悅有老母不能自殺願諸公以此刀斷悅首持出城降
馬僕射自取富貴無為與悅俱死也因從馬上自投地
将士爭前抱持悅曰尚書舉兵徇義非私己也一勝一
負兵家之常某軰累世受恩何忍聞此願奉尚書一戰