　王世充之寇新安也外示攻取實召文武之附己者
議受禪李世英深以為不可曰四方所以奔馳歸附東
都者以公能中興隋室故也今九州之地未清其一遽
正位號恐逺人皆思叛去矣世充曰公言是也長史韋
節楊續等曰隋氏數窮在理昭然夫非常之事固不可
與常人議之太史令樂德融曰昔嵗長星出乃除舊布
新之徵今嵗星在角亢亢鄭之分野若不亟順天道恐
王氣衰息世充從之外兵曹參軍戴胄言於世充曰君