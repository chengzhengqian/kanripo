然而徳化未洽者由待下之情未盡誠信故也今立政
致治必委之君子事有得失或訪之小人其待君子也
敬而疎遇小人也輕而狎狎則言無不盡疎則情不上
通夫中智之人豈無小慧然才非經國慮不及逺雖竭
力盡誠猶未免有敗況内懐姦宄其禍豈不深乎夫雖
君子不能無小過茍不害於正道斯可略矣既謂之君
子而復疑其不信何異立直木而疑其影之曲乎陛下
誠能慎選君子以禮信用之何憂不治不然危亡之期