滇吾之子迷吾率諸種俱反敗金城太守郝崇詔以武
威太守北地傅育為護羌校尉自安夷徙居臨羌迷吾
又與封養種豪布橋等五萬餘人共冦隴西漢陽　秋
八月遣行車騎將軍馬防長水校尉耿恭將北軍五校
兵及諸郡射士三萬人擊之馬防等軍到冀布橋等圍
南部都尉於臨洮防進擊破之斬首虜四千餘人遂解
臨洮圍其衆皆降唯布橋等二萬餘人屯望曲谷不下
三年春正月馬防擊布橋大破之布橋將種人萬餘降