也能安之者其在君乎顒見操嘆曰漢家將亡安天下
者必此人也𤣥謂操曰君未有名可交許子將子將者
訓之從子劭也好人倫多所賞識與從兄靖俱有髙名
好共覈論鄉黨人物每月輙更其品題故汝南俗有月
旦評焉嘗為郡功曹府中聞之莫不改操飾行曹操往
造劭而問之曰我何如人劭鄙其為人不答操乃劫之
劭曰子治世之能臣亂世之姦雄操大喜而去
五年八月初置西園八校尉以議郎曹操為典軍校尉