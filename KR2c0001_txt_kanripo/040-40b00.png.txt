守湖南諸州者聞長沙陷相繼遁去劉言盡復馬氏嶺
北故地惟彬連入於南漢　劉言遣使奉表來告稱湖
南世事朝廷不幸為鄰冦所陷臣雖不奉詔輙糾合義
兵削平舊國唐主削邊鎬官爵流饒州　　十二月王逵
將兵及洞蠻五萬攻彬州南漢將潘崇徹救之遇于蠔
石崇徹登高望湖南兵曰疲而不整可破也縦擊大破
之伏尸八十里　劉言表稱潭州殘破乞移使府治朗
州且請貢獻賣茶悉如馬氏故事許之　唐江西觀察