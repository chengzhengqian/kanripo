軍士遊市肆皆有驕色市人聚詬之曰汝曹為王力戰
立功良苦反使我輩鞭胷杖背出財為賞汝曹猶揚揚
自得不愧天地乎是時竭左藏舊物及諸道貢獻乃至
太后太妃器服簪珥皆出之纔及二十萬緡帝患之李
專美夜直帝讓之曰卿名有才不能為我謀此留才安
所施乎専美謝曰臣駑劣陛下擢任過分然軍賞不給
非臣之責也竊思自長興之季賞賚亟行卒以是驕繼
以山陵及出師帑藏遂涸雖有無窮之財終不能滿驕