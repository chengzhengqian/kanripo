九月命太子宣出祈福于山川因行遊獵宣乗大輅羽
葆華葢建天子旌旗十有六軍戎卒十八萬出自金明
門虎従其後宫升陵霄觀望之笑曰我家父子如是自
非天崩地陷當復何愁但抱子弄孫日為樂耳宣所舍
輒列人為長圍四面各百里驅禽獸至暮皆集其所使
文武跪立重行圍守烜火如晝命勁騎百餘馳射其中
宣與姬妾乘輦臨觀獸盡而止或獸有迸逸當圍守者
有爵則奪馬歩驅一日無爵則鞭之一百士卒飢凍死