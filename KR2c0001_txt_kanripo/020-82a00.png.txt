陵内史王文和同舉兵敬兒懷珍文和並斬其使馳表
以聞文和尋棄州奔夏口栢年道和佩玉皆懷兩端道
和後秦髙祖之孫也辛酉攸之遣輔國將軍孫同等相
繼東下攸之遺道成書以為少帝昏狂宜與諸公宻議
共白太后下令廢之奈何交結左右親行弑逆乃至不
殯流蟲在户凡在城下誰不惋駭又移易朝舊布置親
黨宫閤管籥悉闗家人吾不知子孟孔明遺訓固如此
乎足下既有賊宋之心吾寧敢捐包胥之節邪朝廷聞