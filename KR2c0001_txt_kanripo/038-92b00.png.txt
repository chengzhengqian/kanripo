臣光曰宦者用權為國家患其来久矣蓋以出入宫禁
人主自幼及長與之親狎非如三公六卿進見有時可
嚴憚也其間復有性識儇利語言辯給善伺候顔色承
迎志趣受命則無違忤之患使令則有稱惬之效自非
上智之主燭知物情慮患深逺侍奉之外不任以事則
近者日親逺者日疎甘言悲辭之請有時而從浸潤膚
受之愬有時而聽於是黜陟刑賞之政潛移於近習而
不自知如飲麯酒嗜其味而忘其醉也黜陟刑賞之柄