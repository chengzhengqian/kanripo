趙髙乃悉召諸大臣公子告以誅二世之状曰秦故王
國始皇君天下故稱帝今六國復自立秦地益小乃以
空名為帝不可宜為王如故便乃立子嬰為秦王以黔
首葬二世杜南宜春苑中九月趙髙令子嬰齋當廟見
受玉璽齋五日子嬰與其子二人謀曰丞相髙殺二世
望夷宫恐羣臣誅之乃徉以義立我我聞趙髙乃與楚
約滅秦宗室而分王關中今使我齋見廟此欲因廟中
殺我我稱病不行丞相必自來則殺之髙使人請子嬰