洛陽東魏洛州刺史王元軌棄城走都督趙剛襲廣州
拔之於是自襄廣以西城鎮復為魏　初魏伊川土豪
李長壽為防蠻都督積功至北華州刺史孝武帝西遷
長壽帥其徒拒東魏魏以長壽為廣州刺史侯景攻拔
其壁殺之其子延孫復収集父兵以拒東魏魏之貴
臣廣陵王欣録尚書長孫稚等皆攜家往依之延孫資
遣衛送使達關中東魏高歡患之數遣兵攻延孫不能
克魏以延孫為京南行臺節度河南諸軍事廣州刺史