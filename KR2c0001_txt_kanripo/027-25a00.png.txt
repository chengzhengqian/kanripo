領不過數百人而執志彌固誓以必死乆之糧盡水竭
士卒羸病季珣撫循之一無離散自三月至于是月城
遂陷季珣見宻不肯拜曰天子爪牙何容拜賊宻猶欲
降之誘諭終不屈乃殺之季珣祥之子也　冬十月壬
寅王世充夜渡洛水營於黒石明日分兵守營自將精
兵陳於洛北李宻聞之引兵渡洛逆戰宻兵大敗柴孝
和溺死宻帥麾下精騎渡洛南餘衆東走月城世充追
圍之宻自洛南䇿馬直趣黒石營中懼連舉六烽世充