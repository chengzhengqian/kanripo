將至詳謂蠻使曰受詔詣定邊約和今雲南乃圍成都
則與曏日詔㫖異矣且朝廷所以和者冀其不犯成都
也今矢石晝夜相交何謂和乎蠻見和使不至庚寅復
進攻城辛卯城中出兵擊之乃退初韋臯招南詔以破
吐蕃既而蠻訴以無甲弩皋使匠徃教之數歳蠻中甲
弩皆精利又東蠻苴那時勿鄧夢衝三部助皋破吐蕃
有功其後邊吏遇之無狀東蠻怨唐深自附於南詔毎
從南詔入冦為之盡力得唐人皆虐殺之朝廷貶竇滂