黄門侍郎封孚尚書郎悉羅騰皆從軍𦙍鍾之子孚放
之子也暐又遣散騎侍郎樂嵩請救于秦許賂以虎牢
以西之地秦王堅引羣臣議于東堂皆曰昔桓温伐我
至灞上燕不我救今温伐燕我何救焉且燕不稱藩於
我我何為救之王猛密言於堅曰燕雖彊大慕容評固
非温敵也若温舉山東進屯洛邑收幽冀之兵引并豫
之粟觀兵崤澠則陛下大事去矣今不如與燕合兵以
退温温退燕亦病矣然後我承其弊而取之不亦善乎