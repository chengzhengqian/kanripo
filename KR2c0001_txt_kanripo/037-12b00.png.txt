谷㑹大雪僵尸滿野後旬餘賊乃至漢宏兖州人也帥
其衆北歸為羣盜　十一月黄巢北趣襄陽劉巨容
與江西招討使淄州刺史曹全晸合兵屯荆門以拒之
賊至巨容伏兵林中全晸以輕騎逆戰陽不勝而走賊
追之伏發大破賊衆乘勝逐北比至江陵俘斬其什七
八巢與尚讓收餘衆度江東走或勸巨容窮追賊可盡
也巨容曰國家喜負人有急則撫存將士不愛官賞事
寧則棄之或更得罪不若留賊以為富貴之資衆乃止