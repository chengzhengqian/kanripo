判官司諫郎中趙逺諫曰大王地居上嗣當勤修令徳
奈何所為如是勿謂父子至親為可恃獨不見恭世子
戻太子乎從榮怒出為涇州判官及從榮敗逺以是知
名逺字上交幽州人也　戊戌帝殂帝性不猜忌與物
無競登極之年已踰六十每夕於宫中焚香祝天曰某
邊人因亂為衆所推願天早生聖人為生民主在位年
糓屢豐兵革罕用較於五代粗為小康辛丑宋王至洛
陽　　十二月癸卯朔始發明宗䘮宋王即皇帝位