弄權舞智政以賄成僭侈無度吏部侍郎楊綰典選平
允性介直不附載嶺南節度使徐浩貪而佞傾南方珍
貨以賂載辛卯載以綰為國子祭酒引浩代之浩越州
人也載有丈人自宣州來從載求官載度其人不足任
事但贈河北一書而遣之丈人不悦行至幽州私發書
視之書無一言惟署名而已丈人大怒不得已試謁院
僚判官聞有載書大驚立白節度使遣大校以箱受書
館之上舍留宴數日辭去贈絹千匹其威權動人如此