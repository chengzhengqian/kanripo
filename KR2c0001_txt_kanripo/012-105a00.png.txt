進據襄國賔復言於勒曰今吾居此彭祖越石所深忌
也恐城塹未固資儲未廣二冦交至宜亟收野榖且遣
使至平陽具陳鎮此之意勒從之分命諸將攻冀州郡
縣壁壘多降運其榖以輸襄國且表於漢主聰聰以勒
為都督冀幽并營四州諸軍事冀州牧進封上黨公
劉琨移檄州郡期以十月會平陽擊漢琨素奢豪喜聲
色河南徐潤以音律得幸於琨琨以為晉陽令潤驕恣
干預政事䕶軍令狐盛數以為言且勸琨殺之琨不從