令均俘斬士卒千餘人筠遁歸上黨嬰城自守筠即李
榮也避上名改焉世宗聞北漢主入寇欲自將兵禦之
羣臣皆曰劉崇自平陽遁走以來勢蹙氣沮必不敢自
來陛下新即位山陵有日人心易搖不宜輕動宜命將
禦之帝曰崇幸我大喪輕朕年少新立有吞天下之心
此必自來朕不可不往馮道固争之帝曰昔唐太宗定
天下未嘗不自行朕何敢偷安道曰未審陛下能為唐
太宗否帝曰以吾兵力之彊破劉崇如山壓卵耳道曰