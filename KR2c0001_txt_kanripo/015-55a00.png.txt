霑襟帝美風儀善容止留心典籍凝塵滿席湛如也雖
神識恬暢然無濟世大略謝安以為惠帝之流但清談
差勝耳郄超以温故朝中皆畏事之謝安嘗與左衛將
軍王坦之共詣超日旰未得前坦之欲去安曰獨不能
為性命忍須㬰邪
二年春三月戊午遣侍中王坦之徵大司馬温入輔温
復辭　　夏四月徙海西公於吳縣西柴里敇吳國内
史刁彛防衛又遣御史顧允監察之彛協之子也