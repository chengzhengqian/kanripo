二年平州刺史崔毖自以中州人望鎮遼東而士民多
歸慕容廆心不平數遣使招之皆不至意廆拘留之乃
隂說髙句麗段氏宇文氏使共攻之約滅廆分其地毖
所親渤海髙瞻力諌毖不從三國合兵伐廆諸將請擊
之廆曰彼為崔毖所誘欲邀一切之利軍勢初合其鋒
甚鋭不可與戰當固守以挫之彼烏合而來既無統壹
莫相歸服乆必攜貳一則疑吾與毖許而覆之二則三
國自相猜忌待其人情離貳然後擊之破之必矣三國