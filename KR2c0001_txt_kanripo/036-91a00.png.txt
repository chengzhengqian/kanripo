成都但有子城亦無壕人所占地各不過一席許雨則
戴箕盎以自庇又乏水取摩訶池泥汁澄而飲之將士
不習武備節度使盧耽召彭州刺史吳行魯使攝參謀
與前瀘州刺史楊慶復共修守備選將校分職事立戰
棚具礮檑造器備嚴警邏先是西川將士多虚職名亦
無禀給至是揭榜募驍勇之士補以實職厚給糧賜應
募者雲集慶復乃諭之曰汝曹皆軍中子弟年少材
勇平居無由自進今蠻冦憑陵乃汝曹取富貴之秋也