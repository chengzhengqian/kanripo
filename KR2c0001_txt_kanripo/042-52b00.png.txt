使者張晏洪等如晉州諭以已即帝位從朗皆囚之大
將藥可儔殺從朗推晏洪權留後庚辰遣使以聞契丹
主遣右諫議大夫趙熈使晉州括率錢帛徵督甚急從
朗既死民相帥兵殺熈契丹主賜趙暉詔即以為保義
留後暉斬契丹使者焚其詔遣支使河間趙矩奉表詣晉陽契丹遣其將高謨翰攻暉不克帝見矩甚善曰子
挈咽喉之地以歸我天下不足定也矩因勸帝早引兵
南向以副天下之望帝善之辛巳以暉為保義節度使