才然知其有不臣之志謂㑹稽王昱曰温不可使居形
勝之地其位號常宜抑之勸昱自鎮上流以己為軍司
昱不聽又請自行亦不聽庚辰以徐州刺史桓温為安
西將軍持節都督荆司雍益梁寜六州諸軍事領䕶南
蠻校尉荆州刺史爰之果不敢爭又以劉惔監沔中諸
軍事領義成太守代庾方之徙方之爰之于豫章桓温
甞雪欲獵先過劉惔惔見其裝束甚嚴謂之曰老賊欲
持此何為温笑曰我不為此卿安得坐談乎