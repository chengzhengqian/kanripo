事解其軍職希逸與巫宿扵城外軍士閉門不納奉懐
玉為帥希逸奔滑州上表待罪詔赦之召還京師秋七
月壬辰以鄭王邈為平盧淄青節度大使以懐玉知留
後賜名正己時成徳節度使李寶臣魏愽節度使田承
嗣相衛節度使薛嵩盧龍節度使李懐仙收安史餘黨
各擁勁卒數萬治兵完城自署文武將吏不供貢賦與
山南東道節度使梁崇義及正己皆結為昏姻互相表
裏朝廷専事姑息不能復制雖名藩臣羈縻而已