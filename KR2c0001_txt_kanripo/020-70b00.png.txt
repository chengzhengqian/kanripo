已焚勿憂懼也道成遣陳顯達張敬兒及輔師將軍任
農夫馬軍主東平周盤龍等將兵自石頭濟淮從承明
門入衛宫省袁粲慷慨謂諸將曰今冦賊已逼而衆情
離沮孤子受先帝付託不能綏靖國家請與諸軍同死
社稷被甲上馬將驅之於是陳顯達等引兵出戰大破
杜黒騾於杜姥宅飛矢貫顯達目丙申張敬兒等又破
黒騾等於宣陽門斬黒騾及丁文豪進克東府餘黨悉
平蕭道成振旅還建康百姓縁道聚觀曰全國家者此