積怨於下切齒側目待時而發其得免於身幸矣况子
孫以驕奢趣之哉雖然鄉使孝宣專以祿秩賞賜富其
子孫使之食大縣奉朝請亦足以報盛德矣乃復任之
以政授之以兵及事叢釁積更加裁奪遂至怨懼以生
邪謀豈徒霍氏之自禍哉亦孝宣醖釀以成之也昔闘
椒作亂於楚莊王滅其族而赦箴尹克黄以為子文無
後何以勸善夫以顯禹雲山之罪雖應夷滅而光之忠
勲不可不祀遂使家無噍類孝宣亦少恩哉