儀同三司韓正守之正尋以城降齊庚午周主還長安
八年秋九月周主謂羣臣曰朕去歲屬有疾疹遂不得
克平逋冦前入齊境備見其情彼之行師殆同兒戲况
其朝廷昏亂政由羣小百姓嗷然朝不謀夕天與不取
恐貽後悔前出河外直為拊背未扼其喉晉州本髙歡
所起之地鎮攝要重今往攻之彼必來援吾嚴軍以待
擊之必克然後乗破竹之勢鼓行而東足以窮其巢穴
混同文軌諸將多不願行帝曰機不可失有阻吾軍者