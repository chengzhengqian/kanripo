大興元年三月帝復遣使授慕容廆龍驤將軍大單于
昌黎公廆辭公爵不受以逰邃為龍驤長史劉翔為主
簿命邃創定府朝儀法裴嶷言於廆曰晉室衰㣲介居
江表威德不能及逺中原之亂非明公不能拯也今諸
部雖各擁兵然皆頑愚相聚宜以漸幷取以為西討之
資廆曰君言大非孤所及也然君中朝名徳不以孤僻
陋而教誨之是天以君賜孤而祐其國也乃以嶷為長
史委以軍國之謀諸部弱小者稍稍擊取之