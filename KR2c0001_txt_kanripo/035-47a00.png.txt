横走塵埃四起兩省諸司官聞之皆犇散有不及束帶
韈而乗馬者鄭覃李石在中書顧吏卒稍稍逃去覃謂
石曰耳目頗異宜且出避之石曰宰相位尊望重人心
所屬不可輕也今事虚實未可知堅坐鎮之庶幾可定
若宰相亦走則中外亂矣且果有禍亂避亦不免覃然
之石坐視文案沛然自若敕使相繼傳呼閉皇城諸司
門左金吾大將軍陳君賞帥其衆立望仙門下謂敕使
曰賊至閉門未晚請徐觀其變不宜示弱至晡後乃定