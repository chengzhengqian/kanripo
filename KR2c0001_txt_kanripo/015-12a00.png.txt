二年春二月禇裒薦前光禄大夫顧和前司徒左長史
殷浩三月丙子以和為尚書令浩為建武將軍揚州刺
史和有母喪固辭不起謂所親曰古人有釋衰絰從王
事者以其才足幹時故也如和者正足以虧孝道傷風
俗耳識者美之浩亦固辭㑹稽王昱與浩書曰屬當厄
運危弊理極足下沈識淹長足以經濟若復深存挹退
茍遂本懷吾恐天下之事於此去矣足下去就即時之
廢興則家國不異足下宜深思之浩乃就職