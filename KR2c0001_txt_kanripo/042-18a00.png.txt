知敏以所乘馬授之遇乘馬復戰乆之稍解顧知敏已
為契丹所擒遇曰知敏義士不可棄也與彦超躍馬入
契丹陳取知敏而還俄而契丹繼出新兵來戰二將曰
吾屬勢不可走以死報國耳日且暮安陽諸將怪覘兵
不還安審𤦺曰皇甫太師寂無聲問必為敵所困語未
半有一騎白遇等為敵數萬所圍審𤦺即引騎兵出將
救之張從恩曰此言未足信必若虜衆猥至盡吾軍恐
未足以當之公往何益審𤦺曰成敗天也萬一不濟當