蜀道險秦之遷人皆居之乃曰巴蜀亦關中地也故立
沛公為漢王王巴蜀漢中都南鄭而三分關中王秦降
將以距塞漢路章邯為雍王王咸陽以西都廢丘長史
欣者故為櫟陽獄掾甞有徳於項梁都尉董翳者本勸
章邯降楚故立欣為塞王王咸陽以東至河都櫟陽立
翳為翟王王上郡都髙奴項羽欲自取梁地乃徙魏王
豹為西魏王王河東都平陽瑕丘申陽者張耳嬖臣也
先下河南郡迎楚河上故立申陽為河南王都洛陽韓