藩臣竊樂太平聖制更故名囊知牙斯今謹更名曰知
莽大悦白太后遣使者答諭厚賞賜焉　莽欲以女配
帝為皇后以固其權奏言皇帝即位三年長秋宫未建
掖庭媵未充乃者國家之難本從無嗣配取不正請考
論五經定取后禮正十二女之義以廣繼嗣博采二王
後及周公孔子世列侯在長安者適子女事下有司上
衆女名王氏女多在選中者莽恐其與己女爭即上言
身無德子材下不宜與衆女並采太后以為至誠乃下