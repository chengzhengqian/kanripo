疵請使於齊趙襄子使張孟談潛出見二子曰臣聞脣
亡則齒寒今智伯帥韓魏而攻趙趙亡則韓魏為之次
矣二子曰我心知其然也恐事未遂而謀泄則禍立至
矣張孟談曰謀出二主之口入臣之耳何傷也二子乃
隂與張孟談約為之期日而遣之襄子夜使人殺守隄
之吏而決水灌智伯軍智伯軍救水而亂韓魏翼而擊
之襄子将卒犯其前大敗智伯之衆遂殺智伯盡滅智
氏之族惟輔果在