五年春二月丙子孫恩出浹口攻句章不能拔劉牢之
擊之恩復走入海　　三月孫恩北趣海鹽劉裕随而
拒之築城於海鹽故治恩日來攻城裕屢擊破之斬其
将姚盛城中兵少不敵裕夜偃旗匿衆眀晨開門使羸
疾數人登城賊遥問劉裕所在曰夜已走矣賊信之爭
入城裕奮擊大破之恩知城不可拔乃進伺滬瀆裕復
棄城追之海鹽令鮑陋遣子嗣之帥呉兵一千請為前
驅裕曰賊兵甚精吴人不習戰若前驅失利必敗我軍