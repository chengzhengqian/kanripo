言君臣之位猶天地之不可易也春秋抑諸侯尊周室
王人雖微序於諸侯之上以是見聖人於君臣之際未
嘗不惓惓也非有桀紂之暴湯武之仁人歸之天命之
君臣之分當守節伏死而已矣是故以微子而伐紂則
成湯配天矣以季札而君吳則太伯血食矣然二子寧
亡國而不為者誠以禮之大節不可亂也故曰禮莫大
於分也夫禮辨貴賤序親疏裁羣物制庶事非名不著
非器不形名以命之器以别之然後上下粲然有倫此