榖帛而興繕滋繁游察自若秦公韜有寵於虎太子宣
惡之右僕射張離領五兵尚書欲求媚於宣説之曰今
諸侯吏兵過限宜漸裁省以壯本根宣使離為奏秦燕
義陽樂平四公聴置吏一百九十七人帳下兵二百人
自是以下三分置一餘兵五萬悉配東宫於是諸公咸
怨嫌釁益深矣青州上言濟南平陵城北石虎一夕移
於城東南有狼狐千餘迹隨之迹皆成蹊虎喜曰石虎
者朕也自西北徙而東南者天意欲使朕平蕩江南也