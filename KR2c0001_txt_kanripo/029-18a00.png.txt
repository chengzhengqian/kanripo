瑞不害為堯舜百姓愁怨而多瑞不害為桀紂後魏之
世吏焚連理木煮白雉而食之豈足為至治乎丁未詔
自今大瑞聽表聞自外諸瑞申所司而已嘗有白鵲構
巢於寢殿槐上合歡如腰鼔左右稱賀上曰我常笑隋
煬帝好祥瑞瑞在得賢此何足賀命毁其巢縱鵲於野
外　上問王珪曰近世為國者益不及前古何也對曰
漢世尚儒術宰相多用經術士故風俗淳厚近世重文
輕儒參以法律此治化之所以益衰也上然之