召之而未敢因其來朝遂聽之二月癸酉瑋及都督揚
州諸軍事淮南王允來朝三月辛卯孟觀李肇啓帝夜
作詔誣駿謀反中外戒嚴遣使奉詔廢駿以侯就第命
東安公繇帥殿中四百人討駿楚王瑋屯司馬門以淮
南相劉頌為三公尚書屯衛殿中叚廣跪言於帝曰楊
駿孤公無子豈有反理願陛下審之帝不答時駿居曹
爽故府在武庫南聞内有變召衆官議之太傅主簿朱
振說駿曰今内有變其趣可知必是閹豎為賈后設謀