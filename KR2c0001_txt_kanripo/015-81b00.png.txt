升平三年涼州牧張瓘猜忌苛虐專以愛憎為賞罸郎
中殷邭諫之瓘曰虎生三日自能食肉不須人教也由
是人情不附輔國將軍宋混性忠鯁瓘憚之欲殺混及
弟澄因廢涼王𤣥靚而代之徴兵數萬集姑臧混知之
與澄帥壯士楊和等四十餘騎奄入南城宣告諸營曰
張瓘謀逆被太后令誅之俄而衆至二千瓘帥衆出戰
混擊破之瓘麾下𤣥臚刺混不能穿甲混擒之瓘衆悉
降瓘與弟琚皆自殺混夷其家族𤣥靚以混為使持節