叔寳為長史内外軍事皆叔寳専之上謂蔡興宗曰諸
處未平殷琰已復同逆頃日人情云何事當濟不興宗
曰逆之與順臣無以辨今商旅斷絶米甚豐賤四方雲
合而人情更安以此卜之清蕩可必但臣之所憂更在
事後猶羊公言既平之後方當勞聖慮耳上曰誠如卿
言上知琰附尋陽非本意乃更厚撫其家以招之　汝
南新蔡二郡太守周矜起兵於懸瓠以應建康袁顗誘
矜司馬汝南常珍竒執矜斬之以珍竒代為太守　上