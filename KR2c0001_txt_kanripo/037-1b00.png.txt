蓬實為麪蓄槐葉為虀或更衰羸亦難収拾常年不稔
則散之鄰境今所在皆饑無所依投坐守鄉閭待盡溝
壑其蠲免餘税實無可徵而州縣以有上供及三司錢
督趣甚急動加捶撻雖撤屋伐木雇妻鬻子止可供所
由酒食之費未得至於府庫也或租税之外更有他徭
朝廷儻不撫存百姓實無生計乞敕州縣應所欠殘税
並一切停徵以俟蠶麥仍發所在義倉亟加賑給行之
不可稽緩敕從其言而有司竟不能行徒為空文而已