泰平刀傷其膝仆地張齊斬之稷召尚書右僕射王亮
等列坐殿前西鍾下令百僚署牋以黄油裹東昏首遣
國子愽士范雲等送詣石頭右衛將軍王志歎曰冠雖
敝何可加足取庭中樹葉挼服之偽悶不署名衍覽牋
無志名心嘉之亮瑩之從弟志僧䖍之子也衍與范雲
有舊即留㕘帷幄王亮在東昏朝以依違取容蕭衍至
新林百僚皆間道送欵亮獨不遣東昏敗亮出見衍衍
曰顛而不扶安用彼相亮曰若其可扶明公豈有今日