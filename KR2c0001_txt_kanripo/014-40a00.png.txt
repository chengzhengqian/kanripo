火燒臺省及諸營寺署一時蕩盡壼背癕新愈創猶未
合力疾帥左右苦戰而死二子昣盱隨父後亦赴敵而
死其母撫尸哭曰父為忠臣子為孝子夫何恨乎丹陽
尹羊曼勒兵守雲龍門與黄門侍郎周導廬江太守陶
瞻皆戰死庾亮帥衆將陳于宜陽門内未及成列士衆
皆棄甲走亮與弟懌條翼及郭黙趙𦙍俱奔潯陽將行
顧謂鍾雅曰後事深以相委雅曰棟折榱崩誰之咎也
亮曰今日之事不容復言亮乘小船亂兵相剥掠亮左