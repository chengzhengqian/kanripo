其衆亂將軍薛勝蔣班因其亂而乘之吴兵以次犇潰
將帥不能止張喬自後擊之大敗吴兵于版橋諸葛靚
帥數百人遁去使過迎張悌悌不肯去靚自往牽之曰
存亡自有大數非卿一人所支奈何故自取死悌垂涕
曰仲思今日是我死日也且我為兒童時便為卿家丞
相所識抜常恐不得其死負名賢知顧今以身狥社稷
復何道邪靚再三牽之不動乃流淚放去行百餘歩顧
之已為晉兵所殺并斬孫震沈瑩等七千八百級吴人