上曰法令不可數變數變則煩官長不能盡記又前後
差違吏得以為姦自今變法皆冝詳慎而行之　　治
書侍御史權萬紀上言宣饒二州銀大發采之嵗可得
數百萬緡上曰朕貴為天子所乏者非財也但恨無嘉
言可以利民耳與其多得數百萬緡何如得一賢才卿
未嘗進一賢退一不肖而専言税銀之利昔堯舜抵璧
於山投珠於谷漢之桓靈乃聚錢為私藏卿欲以桓靈俟
我邪是日黜萬紀使還家