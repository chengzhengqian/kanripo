之生齊公世豺以虎老病欲立世為嗣冀劉氏為太后
已得輔政乃説虎曰陛下再立太子其母皆出於倡賤
故禍亂相尋今宜擇母貴子孝者立之虎曰卿勿言吾
知太子處矣虎再與羣臣議於東堂虎曰吾欲以純灰
三斛自滌其膓何為專生惡子年踰二十輒欲殺父今
世方十嵗比其二十吾已老矣乃與張舉李農定議令
公卿上書請立世為太子大司農曹莫不肯署名虎使
張豺問其故莫頓首曰天下重器不宜立少故不敢署