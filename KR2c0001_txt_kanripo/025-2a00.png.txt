都馮子琮胡長粲掌東宫帝三四日一視朝書數字而
已略無所言須㬰罷入長粲僧敬之子也帝使士開與
胡后握槊河南康獻王孝瑜諫曰皇后天下之母豈可
與臣下接手孝瑜又言趙郡王叡其父死扵非命不可
親近由是叡及士開共譖之士開言孝瑜奢僭叡言山
東唯聞河南王不聞有陛下帝由是忌之孝瑜竊與爾
朱御女言帝聞之大怒夏六月庚申頓飲孝瑜酒三十
七盃孝瑜體肥大腰帶十圍帝使左右婁子彦載以出