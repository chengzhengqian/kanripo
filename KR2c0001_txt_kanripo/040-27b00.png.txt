可瓊許分湖南而治可瓊有貳心乃謂希廣曰師暠與
梅山諸蠻皆族類安可信也可瓊世為楚將必不負大
王希萼竟何能為希廣乃止希萼尋以戰艦四百餘艘
泊江西希廣命諸將皆受可瓊節度日賜可瓊銀五百
兩希廣屢造其營計事可瓊常閉壘不使士卒知朗軍
進退希廣歎曰真將軍也吾何憂哉可瓊或夜乘單舸
詐稱巡江與希萼㑹水西約為内應一旦彭師暠見可
瓊瞋目叱之拂衣入見希廣曰可瓊將叛國人皆知之