上封事極諫曰臣聞人君莫不欲安然而常危莫不欲
存然而常亡失御臣之術也夫大臣操權柄持國政未
有不為害者也故書曰臣之有作威作福害于而家凶
于而國孔子曰禄去公室政建大夫危亡之兆也今王
氏一姓乘朱輪華轂者二十三人青紫貂蟬充盈幄内
魚鱗左右大將軍秉事用權五侯驕奢僭盛並作威福
擊斷自恣行汙而寄治身私而託公依東宫之尊假甥
舅之親以為威重尚書九卿州牧郡守皆出其門筦執