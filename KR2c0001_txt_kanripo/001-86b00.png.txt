從車中可其奏事獨胡亥趙髙及幸宦者五六人知之
初始皇尊寵蒙氏信任之䝉恬任外将䝉毅常居中參
謀議名為忠信故雖諸将相莫敢與之爭趙髙者生而
隱宫始皇聞其彊力通於獄法舉以為中車府令使教
胡亥決獄胡亥幸之趙髙有罪始皇使蒙毅治之毅當
髙法應死始皇以髙敏於事赦之復其官趙髙既雅得
幸於胡亥又怨䝉氏乃說胡亥請詐以始皇命誅扶蘇
而立胡亥為太子胡亥然其計趙髙曰不與丞相謀恐