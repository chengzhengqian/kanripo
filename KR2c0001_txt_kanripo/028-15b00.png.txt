臣光曰立嫡以長禮之正也然髙祖所以有天下皆太
宗之功隠太子以庸劣居其右地嫌勢逼必不相容向
使髙祖有文王之明隱太子有泰伯之賢太宗有子臧
之節則亂何自而生矣既不皆然太宗始欲俟其先發
然後應之如此則事非獲已猶為愈也既而為羣下所
廹遂至蹀血禁門推刄同氣貽譏千古惜哉夫創業垂
統之君子孫之所儀刑也彼中明肅代之傳繼得非有
所指擬以為口實乎