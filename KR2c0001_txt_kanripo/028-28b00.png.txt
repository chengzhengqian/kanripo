宜晝則引旌旗令數十里不絶夜則鉦鼓相應虜必謂
救兵大至望風遁去不然彼衆我寡若悉軍來戰必不
能支定興從之帝遣間使求救於義成公主公主遣使
告始畢云北邊有急東都及諸郡援兵亦至忻口甲辰
始畢解圍去帝使人出偵山谷皆空無胡馬乃遣二千
騎追躡至馬邑得突厥老弱二千餘人而還
十二年突厥數冦北邊詔晉陽留守李淵帥太原道兵
與馬邑太守王仁恭擊之時突厥方疆兩軍衆不滿五