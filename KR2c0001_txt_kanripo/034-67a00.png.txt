而用之我因吳氏而再生故為吳氏父子竭力昨日力
屈復為公所擒亦分死矣今公又生之請盡死以報德
愬乃給其衣服器械署為捉生將　己亥淮西行營奏
克蔡州古葛伯城　丁士良言於李愬曰吳秀琳擁三
千之衆據文城柵為賊左臂官軍不敢近者有陳光洽
為之謀主也光洽勇而輕好自出戰請為公先擒光洽
則秀琳自降矣戊申士良擒光洽以歸　淮西被兵數
年竭倉廪以奉戰士民多無食采菱芡魚鱉鳥獸食之