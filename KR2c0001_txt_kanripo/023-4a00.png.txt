常將留之泰固求復命歡既遣而悔之發驛急追至關
不及而返泰至長安謂岳曰高歡所以未簒者正憚公
兄弟耳侯莫陳悦之徒非所忌也公但潜為之備圖歡
不難今費也頭控弦之騎不下一萬夏州刺史斛拔彌
俄突勝兵三千餘人靈州刺史曹泥河西流民紇豆陵
伊利等各擁部衆未有所屬公若移軍近隴扼其要害
震之以威懷之以惠可収其士馬以資吾軍西輯氐羌
北撫沙塞還軍長安匡輔魏室此桓文之功也岳大悦