弗殊仍伏兵要害以待之賊過橋崩蒼黄散亂伏兵發
盡殪之其攻壽州者復為南道軍所破斬獲數千人辛
讜以浙西之軍至楚州敕使張存誠以舟助之徐賊水
陸布兵鎖斷淮流浙西軍憚其彊不敢進讜曰我請為
前鋒勝則繼之敗則汝走猶不可讜乃募選軍中敢死
士數十人牒補職名先以米舟三艘鹽舟一艘乗風逆
流直進賊夾攻之矢著舟板如急雨及鎖讜帥衆死戰
斧斷其鎖乃得過城上人喧呼動地杜慆及將佐皆泣