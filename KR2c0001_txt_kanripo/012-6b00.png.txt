止者三因以手撫牀曰此座可惜帝意悟因謬曰公真
大醉邪瓘於此不復有言帝悉召東宫官屬為設宴會
而密封尚書疑事令太子决之賈妃大懼倩外人代對
多引古義給使張泓曰太子不學陛下所知而答詔多
引古義必責作草主更益譴負不如直以意對妃大喜
謂泓曰便為我好答富貴與汝共之泓即具草令太子
自寫帝省之甚悅先以示瓘瓘大踧踖衆人乃知瓘嘗
有言也賈充密遣人語妃云衛瓘老奴幾破汝家