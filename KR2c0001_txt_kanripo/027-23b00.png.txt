事濟矣宻遣世勣帥麾下五千人自原武濟河㑹元寶
藏郝孝德李文相及洹水賊帥張升清河賊帥趙君德
共襲破黎陽倉據之開倉恣民就食浹旬間得勝兵二
十餘萬武安永安義陽弋陽齊郡相繼降宻竇建德朱
粲之徒亦遣使附宻宻以粲為揚州總管鄧公泰山道
士徐洪客獻書於宻以為大衆乆聚恐米盡人散師老
厭戰難可成功勸宻乗進取之機因士馬之鋭沿流東
指直向江都執取獨夫號令天下宻壯其言以書招之