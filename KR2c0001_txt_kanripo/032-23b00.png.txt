義責之使之赴難彼猶有可來之理今陛下還宫彼進
不成勤王退不能釋衆召之庸肯至乎且言懷恩反者
獨辛雲京駱奉仙李抱玉魚朝恩四人耳自外羣臣皆
言其枉陛下不若以郭子儀代懷恩可不戰而服也時
汾州别駕李抱真抱玉之從父弟也知懷恩有異志脫
身歸京師上方以懷恩為憂召見抱真問計對曰此不
足憂也朔方將士思郭子儀如子弟之思父兄懷恩欺
其衆云郭子儀已為魚朝恩所殺衆信之故為其用耳