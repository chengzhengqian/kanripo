西踰葱嶺則出大宛康居奄蔡焉故皆役屬匈奴匈奴
西邊日逐王置僮僕都尉使領西域常居焉耆危須尉
犂間賦税諸國取富給焉烏孫王既不肯東還漢乃於
渾邪王故地置酒泉郡稍發徙民以充實之後又分置武威
郡以絶匈奴與羌通之道天子得宛汗血馬愛之名曰天馬
使者相望於道以求之諸使外國一軰大者數百小者百餘
人人所齎操大放博望侯時其後益習而衰少焉漢率一歲
中使多者十餘少者五六軰逺者八九歲近者數歲而反