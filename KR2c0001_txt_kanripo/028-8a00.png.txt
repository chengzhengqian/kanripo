觀其志趣恐不復來又遣近幸之臣以利害說上上意
遂移事復中止建成元吉與後宫日夜譛訴世民於上
上信之將罪世民陳叔達諌曰秦王有大功於天下不
可黜也且性剛烈若加挫抑恐不勝憂憤或有不測之
疾陛下悔之何及上乃止元吉密請殺秦王上曰彼有
定天下之功罪狀未著何以為辭元吉曰秦王初平東
都顧望不還散錢帛以樹私恩又違敕命非反而何但
應速殺何患無辭上不應秦府僚屬皆憂懼不知所出