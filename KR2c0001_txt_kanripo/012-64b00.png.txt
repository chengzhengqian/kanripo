不應命前奮威將軍孫惠上書勸越要結藩方同奬王
室越以惠為記室參軍與參謀議北軍中侯茍晞奔范
陽王虓虓承制以晞行兖州刺史　初三王之起兵討
趙王倫也安北將軍王浚擁衆挾兩端禁所部士民不
得赴三王召募太弟穎欲討之而未能浚心亦欲圖穎
穎以右司馬和演為幽州刺史宻使殺浚演與烏桓單
于審登謀與浚游薊城南清泉因而圖之會天暴雨兵
器霑濕不果而還審登以為浚得天助乃以演謀告浚