哀臨三日發使告諸侯曰天下共立義帝北面事之今
項羽放殺義帝江南大逆無道寡人悉發闗中兵收三
河士南浮江漢以下願從諸侯王擊楚之殺義帝者使
者至趙陳餘曰漢殺張耳乃從於是漢王求人類張耳
者斬之持其頭遺陳餘餘乃遣兵助漢　田榮弟横收
散卒得數萬人起城陽夏四月立榮子廣為齊王以拒
楚項王因留連戰未能下雖聞漢東既擊齊欲遂破之
而後擊漢漢王以故得率諸侯兵凡五十六萬人伐楚