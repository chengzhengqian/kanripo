閏三月辛巳燕王遣尚書髙顒上表稱藩請罪于魏乞
以季女充掖庭魏主乃許之徴其太子王仁入朝燕王
送魏使者于什門還平城什門在燕二十一年不屈節
魏主下詔褒稱以比蘓武拜治書御史　夏六月燕王
不遣太子質魏散騎常侍劉滋諌曰昔劉禪有重山之
險孫皓有長江之阻皆為晉擒何則彊弱之勢異也今
吾弱於呉蜀而魏彊於晉不從其欲将有危亡之禍願
亟遣太子而修政事撫百姓收離散賑飢窮勸農桑省