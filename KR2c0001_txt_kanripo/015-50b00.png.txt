簡文帝咸安元年大司馬温恃其材略位望隂蓄不臣之
志嘗撫枕歎曰男子不能流芳百世亦當遺臭萬年術士
杜炅能知人貴賤温問炅以禄位所至炅曰明公勲格宇
宙位極人臣温不悦温欲先立功河朔以收時望還受九
錫及枋頭之敗威名頓挫既克夀春謂參軍郗超曰足以
雪枋頭之恥乎超曰未也乆之超就温宿中夜謂温曰明
公都無所慮乎温曰卿欲有言邪超曰明公當天下重任
今以六十之年敗於大舉不建不世之勲不足以鎮愜民