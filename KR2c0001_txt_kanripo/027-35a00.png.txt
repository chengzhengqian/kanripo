大饑私錢濫惡大半雜以錫鐶其細如線米斛直錢八
九萬初李宻嘗受業於儒生徐文逺文逺為皇泰主國
子祭酒自出樵采為宻軍所執宻令文逺南面坐備弟
子禮北面拜之文逺曰老夫既荷厚禮敢不盡言未審
將軍之志欲為伊霍以繼絶扶傾乎則老夫雖遲暮猶
願盡力若為莽卓乗危邀利則無所用老夫矣宻頓首
曰昨奉朝命備位上公冀竭庸虚匡濟國難此宻之本
志也文逺曰將軍名臣之子失塗至此若能不逺而復