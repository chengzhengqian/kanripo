經國任重今欲與公共事必不得辭徳林曰願以死奉
公堅大喜始劉昉鄭譯議以堅為大冡宰譯自攝大司
馬昉又求小冡宰堅私問徳林曰欲何以見處徳林曰
宜作大丞相假黄鉞都督中外諸軍事不爾無以壓衆
心及發䘮即依此行之以正陽宫為丞相府時衆情未
壹堅引司武上士盧賁置左右將之東宫百官皆不知
所從堅濳令賁部伍仗衞因召公卿謂曰欲求富貴者
宜相隨往往偶語欲有去就賁嚴兵而至衆莫敢動出