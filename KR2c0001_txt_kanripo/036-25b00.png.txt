衆趨符離及徐州賊黨不疑可盡擒也承訓許之宿州
舊兵三萬承訓益以數百騎皆賞勞而遣之𤣥稔復入
城暮發平安火如常日己未向晨𤣥稔積薪數千束縱
火焚之如城陷軍潰之狀直趨符離符離納之既入斬
其守將號令城中皆聽命収其兵復得萬人北趨徐州
龎舉直許佶聞之嬰城拒守辛酉𤣥稔至彭城引兵圍
之按兵未攻先諭城上人曰朝廷惟誅逆黨不傷良人
汝曹奈何為賊城守若尚狐疑須臾之間同為魚肉矣