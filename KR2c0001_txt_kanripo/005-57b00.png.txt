即時承制罷議者㑹寶遣吏迎母母道病留弟家獨遣
妻子司直陳崇劾奏寶事下三公即訊寶對曰年七十
誖眊恩衰共養營妻子如章寶坐免終於家　三月癸
酉大司空王崇謝病免以避王莽　夏四月丁酉左將
軍甄豐為大司空右將軍孫建為左將軍光禄勲甄邯
為右將軍　郡國大旱蝗青州尤甚民流亡王莽白太
后冝衣繒練頗損膳以示天下莽因上書願出錢百萬
獻田三十頃付大司農助給貧民於是公卿皆慕效焉