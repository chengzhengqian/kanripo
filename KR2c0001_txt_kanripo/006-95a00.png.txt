生口龜兹王聞之大喜自以萬騎於西界遮超温宿王
將八千騎於東界徼于窴超知二虜已出密召諸部勒
兵鷄鳴馳赴莎車營胡大驚亂犇走追斬五千餘級莎
車遂降龜兹等因各退散自是威震西域
和帝永元二年夏五月月氏求尚公主班超拒還其使
由是怨恨遣其副王謝將兵七萬攻超超衆少皆大恐
超譬軍士曰月氏兵雖多然數千里踰葱領來非有運
輸何足憂也但當收榖堅守彼饑窮自降不過數十日