將去比入吾亦視日早晚苦其不去殷景仁密言於上
曰相王權重非社稷計宜少加裁抑上隂然之司徒左
長史劉斌湛之宗也大將軍從事中郎王履謐之孫也
及主簿劉敬文祭酒魯郡孔𦙍秀皆以傾謟有寵於義
康見上多疾皆謂宫車一日晏駕宜立長君上甞疾篤
使義康具顧命詔義康還省流涕以告湛及景仁湛曰
天下艱難詎是幼主所御義康景仁並不答而𦙍秀等
輙就尚書議曹索晉咸康末立康帝舊事義康不知也