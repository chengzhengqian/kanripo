初奚斤自以為元帥而昌為偏禆所擒深恥之乃捨其
輜重齎三日糧追夏主於平涼娥清欲循水而徃斤不
從自北道邀其走路至馬髦嶺夏軍将遁㑹魏小将有
罪亡歸於夏告以魏軍食少無水夏主乃分兵邀斤前
後夹擊之魏兵大潰斤及娥清劉拔皆為夏所擒士卒
死者六七千人丘堆守輜重在安定聞斤敗棄輜重奔
長安與髙涼王禮偕犇蒲坂夏人復取長安魏主大怒
命安頡斬丘堆代将其衆鎮蒲坂以拒之　夏四月夏