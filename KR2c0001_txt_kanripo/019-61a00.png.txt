裴子野論曰夫有逸羣之才必思冲天之據盖俗之量
則憤常均之下其能守之以道將之以禮殆為鮮乎劉
𢎞仁范蔚宗皆忸志而貪權矜才以徇逆累葉風素一
朝而隕嚮之所謂智能翻為亡身之具矣　徐湛之所
陳多不盡為煜等辭所連引上赦不問臧質熹之子也
先為徐兖二州刺史與煜厚善煜敗以為義興太守有
司奏削彭城王義康爵收付廷尉治罪丁酉詔免義康
及其男女皆為庶人絶屬籍徙付安城郡以寕朔將軍