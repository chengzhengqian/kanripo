報曰紹悉衆聚官渡欲與公决勝敗公以至弱當至彊若
不能制必為所乗是天下之大機也且紹布衣之雄耳
能聚人而不能用以公之神武明哲而輔以大順何向
而不濟今榖食雖少未若楚漢在滎陽成臯間也是時
劉項莫肯先退者以為先退則勢屈也公以十分居一
之衆畫地而守之搤其喉而不得進已半年矣情見勢
竭必將有變此用竒之時不可失也操從之乃堅壁持
之操見運者撫之曰却十五日為汝破紹不復勞汝矣