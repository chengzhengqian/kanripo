武宗㑹昌元年初知樞密劉𢎞逸薛季稜有寵於文宗
仇士良惡之上之立非二人及宰相意故楊嗣復出為
湖南觀察使李珏出為桂管觀察使士良屢譖𢎞逸等
於上勸上除之乙未賜𢎞逸季稜死遣中使就潭桂州
誅嗣復及珏户部尚書杜悰犇馬見李德裕曰天子年
少新即位兹事不宜手滑丙申德裕與崔珙崔鄲陳夷
行三上奏又邀樞密使至中書使入奏以為德宗疑劉
晏動揺東宫而殺之中外咸以為寃兩河不臣者由兹