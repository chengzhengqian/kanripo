重遣其養子昌求救於外昌詣司空越越以太宰顒新與山
東連和不肯出兵昌乃與故殿中人楊篇詐稱越命迎羊后
於金墉城入宫以后令發兵討張方奉迎大駕事起倉
猝百官初皆從之俄知其詐相與誅昌顒請遣御史宣
詔喻重令降重不奉詔先是城中不知長沙厲王及皇
甫商已死重獲御史騶人問曰我弟將兵來欲至未騶
人曰已為河間王所害重失色立殺騶人於是城中知
無外救共殺重以降顒以馮翊太守張輔為秦州刺史