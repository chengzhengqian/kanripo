操曰吾等所以舉兵而逺近莫不響應者以義動故也
今㓜主㣲弱制於姦臣非有昌邑亡國之釁而一旦改
易天下其孰安之諸君北面我自西向　袁紹在河内
雲中張楊徃歸之與南單于於扶羅屯漳水韓馥以豪
傑多歸心袁紹忌之隂貶節其軍糧欲使其衆離散紹
客逢紀謂紹曰將軍舉大事而仰人資給不據一州無
以自全紹曰冀州兵疆吾士饑乏設不能辦無所容立
紀曰韓馥庸才可宻要公孫瓉使取冀州馥必駭懼因