有金萬兩銀四十萬兩錢百萬緍名馬千匹它物稱是
廷誨所取復在其外故縣官所得不多耳帝遂怒形於
色及孟知祥將行帝語之曰聞郭崇韜有異志卿到為
朕誅之知祥曰崇韜國之勲舊不宜有此俟臣至蜀察
之茍無它志則遣還帝許之壬子知祥發洛陽帝尋復
遣衣甲庫使馬彦珪馳詣成都觀崇韜去就如奉詔班
師則已若有遷延跋扈之狀則與繼岌圖之彦珪見皇
后説之曰臣見向延嗣言蜀中事勢憂在朝夕今主上