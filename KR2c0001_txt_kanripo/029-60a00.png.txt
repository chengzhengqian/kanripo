為王自為莫離支其官如中國吏部兼兵部尚書也於
是號令逺近專制國事蓋蘇文状貌雄偉意氣豪逸身
佩五刀左右莫敢仰視毎上下馬常令貴人武将伏地
而履之出行必整隊伍前導者長呼則人皆奔迸不避
阬谷路絶行者國人甚苦之　亳州刺史裴思荘奏請
伐髙麗上曰髙麗王武職貢不絶為賊臣所弑朕哀之甚
深固不忘也但因䘮乘亂而取之雖得之不貴且山東
彫弊吾未忍言用兵也