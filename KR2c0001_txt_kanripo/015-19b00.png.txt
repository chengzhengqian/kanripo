情告襄安北將軍魏統卒弟憬代領部曲浩潜遣憬帥
衆五千襲之襄斬憬并其衆浩愈惡之使龍驤將軍劉
啟守譙遷襄于梁國蠡臺表授梁國内史魏憬子弟數
往來夀春襄益疑懼遣參軍權翼使於浩浩曰身與姚
平北共為王臣休戚同之平北每舉動自專甚失輔車
之理豈所望也翼曰平北英姿絶世擁兵數萬而逺歸
晉室者以朝廷有道宰輔明哲故也今將軍輕信讒慝
之言與平北有隙愚謂猜嫌之端在此不在彼也浩曰