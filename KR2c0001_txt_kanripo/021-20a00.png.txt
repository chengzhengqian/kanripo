守渦陽糧盡食草木皮葉叔業積所殺魏人髙五丈以
示城内别遣軍主蕭璝等攻龍亢魏廣陵王羽救之叔
業引兵擊羽大破之追獲其節魏主使安逺將軍傅永
征虜將軍劉藻假輔國將軍髙聰等救渦陽並受王肅
節度叔業進擊大破之聰奔懸瓠永收散卒徐還叔業
再戰凢斬首萬級俘二千餘人獲器械雜畜財物以千
萬計魏主命鎖三將詣懸瓠劉藻髙聰免死徙平州傅
永奪官爵黜王肅為平南將軍肅表請更遣軍救渦陽