宴罷朝恩將還營上留之議事因責其異圖朝恩自辯
語頗悖慢皓與左右擒而縊殺之外無知者上下詔罷
朝恩觀軍容等使内侍監如故詐云朝恩受詔乃自縊
以尸還其家賜錢六百萬以葬丁丑加劉希暹王駕鶴
御史中丞以尉安北軍之心丙戌赦京城繫囚命盡釋
朝恩黨與且曰北軍將士皆朕爪牙竝宜仍舊朕今親
御禁旅勿有憂懼　元載既誅魚朝恩上寵任益厚載
遂志氣驕溢每衆中大言自謂有文武才畧古今莫及