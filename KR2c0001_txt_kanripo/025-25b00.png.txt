自彈琵琶為無愁之曲近侍和之者以百數民間謂之
無愁天子於華林園立貧兒村帝自衣藍縷之服行乞
其間以為樂又寫築西鄙諸城使人衣黒衣攻之帝自
帥内參拒鬭寵任陸令萱穆提婆髙阿那肱韓長鸞等
宰制朝政宦官鄧長顒陳徳信胡兒何洪珍等并參預
機權各引親黨超居顯位官由財進獄以賄成競為姦
謟蠧政害民舊蒼頭劉桃枝等皆開府封王其餘宦官
胡兒歌舞人見鬼人官奴婢等濫得富貴者殆將萬數