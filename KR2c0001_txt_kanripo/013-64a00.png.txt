涼三州牧重華屢以錢帛賜左右寵臣又喜愽奕頗廢
政事徵事索振諫曰先王夙夜勤儉充實府庫正以讎
耻未雪志平海内故也殿下嗣位之初彊宼侵逼賴重
餌之故得戰士死力僅保社稷今蓄積已虚而宼讎尚
在豈可輕有耗散以與無功之人乎昔漢光武躬親萬
機章奏詣闕報不終日故能隆中興之業今章奏停滯
動經時月下情不得上通沈寃困於囹圄殆非明主之
事也重華謝之