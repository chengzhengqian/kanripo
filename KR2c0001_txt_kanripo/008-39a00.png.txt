柰何載禍相餉乎黨禁未解而卒初中常侍張讓父死
歸𦵏潁川雖一郡畢至而名士無徃者讓甚恥之陳寔
獨弔焉及誅黨人讓以寔故多所全宥南陽何顒素與
陳蕃李膺善亦被收捕乃變名姓匿汝南間與袁紹為
奔走之交常私入雒陽從紹計議為諸名士罹黨事者
求救援設權計使得逃隠所全免甚衆初太尉袁湯三
子成逢隗成生紹逢生術逢隗皆有名稱少歴顯官時
中常侍袁赦以逢隗宰相家與之同姓推崇以為外援