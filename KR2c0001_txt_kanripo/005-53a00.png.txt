亂從此起宜可且遣就國安後復徴召之太后不得已
遣立就國莽之所以脅持上下皆此類也於是附順莽
者拔擢忤恨者誅滅以王舜王邑為腹心甄豐甄邯主
擊斷平晏領機事劉秀典文章孫建為爪牙豐子尋秀
子棻湪郡崔發南陽陳崇皆以材能幸於莽莽色厲而
言方欲有所為微見風采黨與承其指意而顯奏之莽
稽首涕泣固推讓上以惑太后下用示信於衆庶焉
八月莽復白太皇太后廢孝成皇后孝哀皇后為庻人