乙未茂貞大出兵與全忠戰不勝暮歸汴兵追之幾入
西門　己亥再起復前戸部侍郎同平章事韋貽範使
姚洎草制貽範不讓即表謝明日視事　　九月乙巳
朱全忠以久雨士卒病召諸將議引兵歸河中親從指
揮使髙季昌左開道指揮使劉知俊曰天下英雄窺此
舉一歲矣今茂貞已困奈何捨之去全忠患李茂貞堅
壁不出季昌請以譎計誘致之募有能入城為諜者騎
士馬景請行曰此行必死願大王錄其妻子全忠惻然