道路為之掩目三夫人將從車駕幸華清宫㑹於國忠
第車馬僕從充溢數坊錦繡珠玉鮮華奪目國忠謂客
曰吾本寒家一旦緣椒房至此未知税駕之所然念終
不能致令名不若且極樂耳楊氏五家隊各為一色衣
以相别五家合隊粲若雲錦國忠仍以劍南旌節引於
其前國忠子暄舉明經學業荒陋不及格禮部侍郎達
奚珣畏國忠權勢遣其子昭應尉撫先白之撫伺國忠
入朝上馬趨至馬下國忠意其子必中選有喜色撫曰