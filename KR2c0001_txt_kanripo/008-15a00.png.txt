官分職各有司存三公統外御史察内今越奏近官經
典漢制何所依據其開公具對秉使對曰春秋傳曰除
君之惡惟力是視鄧通懈慢申屠嘉召通詰責文帝從
而請之漢世故事三公之職無所不統尚書不能詰帝
不得已竟免覽官司𨽻校尉韓縯因奏左悺罪惡及其
兄太僕南鄉侯稱請託州郡聚斂為姦賓客放縱侵犯
吏民悺稱皆自殺縯又奏中常侍具瑗兄沛相恭臧罪
徵詣廷尉瑗詣獄謝上還東武侯印綬詔貶為都鄉侯