墓曰節陵肅祖墓曰簡陵烈祖墓曰靖陵顯祖墓曰永
陵改章德陵為昊陵顯義陵為順陵　夏四月癸夘制
以釋教開革命之階升於道教之上　命建安王攸宜
留守長安　秋八月庚申殺玉鈐衛大將軍張䖍朂來
俊臣鞫䖍朂獄䖍朂自訟於徐有功俊臣怒命衛士以
刀亂斫殺之梟首于市　義豐王光順嗣雍王守禮永
安王守義長信縣主等皆賜姓武氏與睿宗諸子皆幽
閉宫中不出門庭者十餘年守禮守義光順之弟也