密令左右伺察羣臣小有過失輒行誅譴又居䘮纔踰
年即恣聲樂魚龍百戯常陳殿前累日繼夜不知休息
多聚羙女以實後宫増置位號不可詳録遊宴沈湎或
旬日不出羣臣請事者皆因宦者奏之於是樂運輿櫬
詣朝堂陳帝八失其一以為大尊比來事多獨斷不參
諸宰輔與衆共之其二搜美女以實後宫儀同以上女
不許輒嫁貴賤同怨其三大尊一入後宫數日不出所
須聞奏多附宦者其四下詔寛刑未及半年更嚴前制