兵走向城㑹驚謂維曰兵來似欲作惡當云何維曰但
當撃之耳㑹遣兵悉殺所閉諸牙門郡守内人共舉机
以拄門兵斫門不能破斯須城外倚梯登城或燒城屋
蟻附亂進矢下如雨牙門郡守各縁屋出與其軍士相
得姜維率㑹左右戰手殺五六人衆格斬維爭前殺㑹
㑹將士死者數百人殺漢太子璿及姜維妻子軍衆抄
略死喪狼籍衛瓘部分諸將數日乃定鄧艾本營將士
追出艾於檻車迎還衛瓘自以與㑹共陷艾恐其為變