此意為書遺朝貴及移藩鎮云已勒兵必與契丹決戰
帝以重榮方握彊兵不能制甚患之時鄴都留守侍衞
馬步都指揮使劉知逺在大梁泰寧節度使桑維翰知
重榮已蓄姦謀又慮朝廷重違其意宻上疏曰陛下免
於晉陽之難而有天下皆契丹之功也不可負之今重
榮恃勇輕敵吐谷渾假手報仇皆非國家之利不可聽
也臣竊觀契丹數年以來士馬精彊吞噬四鄰戰必勝
攻必取割中國之土地収中國之器械其君智勇過人