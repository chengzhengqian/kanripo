四年夏四月吴袁州刺史劉崇景叛附於楚崇景威之
子也楚將許貞將萬人援之吴都指揮使柴再用米志
誠帥諸將討之　楚岳州刺史許徳勲將水軍巡邊夜
分南風暴起都指揮使王環乗風趣黄州以繩梯登城
徑趣州署執吴刺史馬鄴大掠而還徳勲曰鄂州將邀
我宜備之環曰我軍入黄州鄂人不知奄過其城彼自
救不暇安敢邀我乃展旗鳴鼓而行鄂人不敢逼
五月吴柴再用等與劉崇景許貞戰於萬勝岡大破之