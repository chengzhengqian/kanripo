舒匿於厠中元康以身蔽澄與賊争刀被傷腸出庫真
王紘冒刃禦賊紇奚舍樂鬬死時變起倉猝内外震駭
太原公洋在城東雙堂聞之神色不變指麾部分入討
羣賊斬而臠之徐出言曰奴反大將軍被傷無大苦也
内外莫不驚異洋祕不發喪陳元康手書辭母口占使
功曹參軍祖珽作書陳便宜至夜而卒洋殯之第中詐
云出使虚除元康中書令以王紘為領左右都督紘基
之子也勲貴以重兵皆在幷州勸洋早如晉陽洋從之