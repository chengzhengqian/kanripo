二十四年春正月匈奴八部人人共識立日逐王比為
呼韓邪單于欵五原塞願永為藩蔽扞禦北敵事下公
卿議者皆以為天下初定中國空虚夷狄情偽難知不
可許五官中郎將耿國獨以為宜如孝宣故事受之令
東扞鮮卑北拒匈奴率厲四夷完復邊郡帝從之　冬
十月匈奴日逐王比自立為南單于遣使詣闕奉藩稱
臣上以問朗陵侯臧宫宫曰匈奴飢疫分爭臣願得五
千騎以立功帝笑曰常勝之家難與慮敵吾方自思之