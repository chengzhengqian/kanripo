業為博士業固稱疾不起述羞不能致使大鴻臚尹融
奉詔命以劫業若起則受公侯之位不起賜以毒酒融
譬㫖曰方今天下分崩孰知是非而以區區之身試於
不測之淵乎朝廷貪慕名徳曠官缺位于今七年四時
珍御不以忘君宜上奉知己下為子孫身名俱全不亦
優乎業乃歎曰古人危邦不入亂邦不居為此故也君
子見危授命何乃誘以髙位重餌哉融曰宜呼室家計
之業曰丈夫斷之於心久矣何妻子之為遂飲毒而死