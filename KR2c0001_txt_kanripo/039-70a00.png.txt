逹欲自立恐衆心未服以雪峯寺僧卓巖明素為衆所
重乃言此僧目重瞳子手垂過膝真天子也相與迎之
三月己亥立以為帝解去衲衣被以衮冕帥將吏北面
拜之然猶稱天福十年遣使奉表稱藩于晉延政聞之
族黄仁諷家命統軍使張漢真將水軍五千㑹漳泉兵
討巖明　　夏四月閩張漢真至福州攻其東關黄仁
諷聞其家夷滅開門力戰大破閩兵執漢真入城斬之
卓巖明無它方略但於殿上噀水散豆作諸法事而已