悉其大衆數萬人圍畧陽公孫述遣將李育田弇助之
斬山築堤激水灌城來歙與將士固死堅守矢盡發屋
斷木以為兵囂盡鋭攻之累月不能下夏閏四月帝自
將征隗囂光禄勲汝南郭憲諫曰東方初定車駕未可
逺征乃當車㧞佩刀以斷車靷帝不從西至漆諸將多
以王師之重不宜逺入險阻計尤豫未決帝召馬援問
之援因説隗囂將帥有土崩之勢兵進有必破之狀又
於帝前聚米為山谷指畫形勢開示衆軍所從道徑往