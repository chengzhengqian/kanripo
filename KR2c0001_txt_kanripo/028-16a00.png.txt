　　太宗易太子
唐髙祖武徳九年秋八月太宗即皇帝位　冬十月癸
亥立皇子中山王承乾為太子生八年矣太宗貞觀七
年帝謂左庶子于志寧右庶子杜正倫曰朕年十八猶
在民間民之疾苦情偽無不知之及居大位區處世務
猶有差失况太子生長深宫百姓艱難耳目所未渉能
無驕逸乎卿等不可不極諌太子好嬉戲頗虧禮法志寧與
右庻子孔頴達數直諌上聞而嘉之各賜金一斤帛五百匹