水洛即降泰遣輕騎數百趣略陽悦退保上邽召李弼
與之拒泰弼知悦必敗隂遣使詣泰請為内應悦棄州
城南保山險弼謂所部曰侯莫陳公欲還秦州汝輩何
不裝束弼妻悦之姨也衆咸信之爭趣上邽弼先據城
門以安集之遂舉城降泰泰即以弼為秦州刺史其夜
悦出軍將戰軍自驚潰悦性猜忌既敗不聴左右近已
與其二弟并子及謀殺岳者七八人棄軍迸走數日之
中盤桓往來不知所趣左右勸向靈州依曹泥悦從之