比於優復隊伍坐食糧廩者不可同年而校矣
二十六年帝欲經畧中原羣臣争獻䇿以迎合取寵彭
城太守王𤣥謨尤好進言帝謂侍臣曰觀𤣥謨所陳令
人有封狼居胥意御史中丞袁淑言於上曰陛下今當
席卷趙魏檢玉岱宗臣逢千載之㑹願上封禪書上悦
淑耽之曾孫也秋七月辛未以廣陵王誕為雍州刺史
上以襄陽外接關河欲廣其資力乃罷江州軍府文武
悉配雍州湘州入臺租税悉給㐮陽