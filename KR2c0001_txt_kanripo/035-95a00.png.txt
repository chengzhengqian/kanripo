為河東節度使　忠武軍素號精勇王宰治軍嚴整昭
義人甚憚之薛茂卿以科斗寨之功意望超遷或謂劉
稹曰留後所求者節耳茂卿太深入多殺官軍激怒朝
廷此節所以來益遲也由是無賞茂卿愠懟密與王宰
通謀十二月丁巳宰引兵攻天井關茂卿小戰遽引兵
走宰遂克天井關守之關東西寨聞茂卿不守皆退走
宰遂焚大小箕村茂卿入澤州密使諜召宰進攻澤州
當為内應宰疑不敢進失期不至茂卿拊膺頓足而已