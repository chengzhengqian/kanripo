以琅邪王睿為安東將軍都督楊州江南諸軍事假節
鎮建業　八月己卯朔茍晞擊汲桑於東武陽大破
之桑退保清淵　九月戊申琅邪王睿至建業睿以
安東司馬王導為謀主推心親信每事咨焉睿名論素
輕吳人不附居久之士大夫莫有至者導患之會睿出
觀禊導使睿乘肩輿具威儀導與諸名勝皆騎從紀瞻
顧榮等見之驚異相帥拜於道左導因說睿曰顧榮賀
循此土之望宜引之以結人心二子既至則無不來矣