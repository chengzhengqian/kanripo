子其行乎答曰行将何之山東之國将并於秦秦為不
義義所不入遂寑於家新垣固請子順曰賢者所在必
興化致治今子相魏未聞異政而即自退意者志不得
乎何去之速也子順曰以無異政所以自退也且死病
無良醫今秦有吞食天下之心以義事之固不獲安救
亡不暇何化之興昔伊摯在夏吕望在商而二國不治
豈伊吕之不欲哉勢不可也當今山東之國敝而不振
三晉割地以求安二周折而入秦燕齊楚已屈服矣以