共攻洛陽恪謂諸將曰卿等常患吾不攻今洛陽城髙
而兵弱易克也勿更畏懦而怠惰遂攻之三月克之執
揚武將軍沈勁勁神氣自若恪將宥之中軍将軍慕輿
虔曰勁雖竒士觀其志度終不為人用今赦之必為後
患遂殺之恪略地至崤澠闗中大震秦王堅自將屯陜
城以備之燕人以左中郎將慕容筑為洛州刺史鎮金
墉吳王垂為都督荆揚洛徐兖豫雍益凉秦十州諸軍
事征南大將軍荆州牧配兵一萬鎮魯陽