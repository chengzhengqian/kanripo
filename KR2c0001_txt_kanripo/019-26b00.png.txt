太守王㳙之棄城走魏主以栗磾為豫州刺史鎮洛陽
　庚申檀道濟軍于彭城魏叔孫建入臨淄所向城邑
皆潰竺䕫聚民保東陽城其不入城者使各依據山險
芟夷禾稼魏軍至無所得食濟南太守垣苗帥衆依䕫
刁雍見魏主於鄴魏主曰叔孫建等入青州民皆藏避
攻城不下彼素服卿威信今遣卿助之乃以雍為青州
刺史給雍騎使行募兵以取青州魏兵濟河向青州者
凡六萬騎刁雍募兵得五千人撫慰士民皆送租供軍