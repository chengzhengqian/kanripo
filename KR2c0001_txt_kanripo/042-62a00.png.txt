卒一人毋得入以偏將薛瓊為防禦使辛亥帝至陜州
趙暉自御帝馬而入壬子至石濠汴人有來迎者
六月乙夘帝至新安西京留司官悉來迎　丙辰帝至
洛陽入居宫中汴州百官奉表來迎詔諭以受契丹補
署者皆勿自疑聚其告牒而焚之趙逺更名上交命鄭
州防禦使郭從義先入大梁清宫宻令殺李從益及王
淑妃淑妃且死曰吾兒為契丹所立何罪而死何不留
之使毎嵗寒食以一盂麥飯洒明宗陵乎聞者泣下