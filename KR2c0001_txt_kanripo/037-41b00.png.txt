巢力戰不勝焚宫室遁去賊死及降者甚衆官軍暴掠
無異於賊長安室屋及民所存無幾巢自藍田入商山
多遺珍寳於路官軍爭取之不急追賊遂逸去楊復光
遣使告㨗百官入賀詔留忠武等軍二萬人委大明宫
留守王徽及京畿制置使田從異部分守衛長安五月
加朱玫李克用東方逵同平章事升陝州為節度以王
重盈為節度使又建延州為保塞軍以保大行軍司馬
延州刺史李孝恭為節度使克用時年二十八於諸将