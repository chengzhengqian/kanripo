軍中所善壯士夜飲於從效之家從效紿之曰富沙王
已平福州宻㫖令吾屬討黄紹頗吾觀諸君狀貌皆非
乆處貧賤者從吾言富貴可圖不然禍且至矣衆皆踴
躍操白挺踰垣而入執紹頗斬之從效持州印詣王繼
勲第請主軍府從效自稱平賊統軍使函紹頗首遣副
兵馬使臨淮陳洪進齎詣建州洪進至尤溪福州戍兵
數千遮道洪進紿之曰義師已誅朱福州吾倍道逆嗣
君於建州爾輩尚守此何為乎以紹頗首示之衆遂潰