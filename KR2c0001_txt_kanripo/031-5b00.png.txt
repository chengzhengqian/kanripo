忠王璵年長且仁孝恭謹又好學意欲立之猶豫嵗餘
不決自念春秋浸高三子同日誅死繼嗣未定常忽忽
不樂寢膳為之減高力士乘間請其故上曰汝我家老
奴豈不能揣我意力士曰得非以郎君未定邪上曰然
對曰大家何必如此虚勞聖心但推長而立誰敢復爭
上曰汝言是也汝言是也由是遂定六月庚子立璵為
太子
二十七年夏四月己丑以牛仙客為兵部尚書兼侍中