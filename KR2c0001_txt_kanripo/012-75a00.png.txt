光熙元年　初太弟中庶子蘭陵繆播有寵於司空越
播從弟右衛率𦙍太宰顒前妃之弟也越之起兵遣播
𦙍詣長安說顒令奉帝還洛約與顒分陜為伯顒素信
重播兄弟即欲從之張方自以罪重恐為誅首謂顒曰
今據形勝之地國富兵彊奉天子以號令誰敢不從奈
何拱手受制於人顒乃止及劉喬敗顒懼欲罷兵與山
東和解恐張方不從猶豫未決方素與長安富人郅輔
親善以為帳下督顒參軍河間畢垣嘗為方所侮因說