璐攝州事城中無復餘兵庚午賊攻陷之璐走免賊悉
聚城中貨財令百姓來取之一日之中四遠雲集然後
選募為兵有不願者立斬之自旦至暮得數千人於是
勒兵乘城龎勛自稱兵馬留後再宿官軍始至賊守備
已嚴不可復攻先是焦璐聞符離敗決汴水以斷北路
賊至水尚淺可涉比官軍至已深矣壬申元密引兵渡
水將圍城㑹大風賊以火箭射城外茅舍延及官軍營
士卒進則冒矢石退則限水火賊急擊之死者近三百