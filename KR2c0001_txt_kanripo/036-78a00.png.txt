唐宣宗大中十二年　初安南都護李涿為政貪暴彊
市蠻中馬牛一頭止與鹽一斗又殺蠻酋杜存誠羣蠻
怨怒導南詔侵盜邊境峯州有林西原舊有防冬兵六
千其旁七綰洞蠻其酋長曰李由獨常助中國戍守輸
租賦知峯州者言於涿請罷戍兵專委由獨防遏於是
由獨勢孤不能自立南詔拓東節度使以書誘之以甥
妻其子補拓東押牙由獨遂帥其衆臣於南詔自是安
南始有蠻患　　六月蠻冦安南