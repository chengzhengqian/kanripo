三年秦宗權自以兵力十倍於朱全忠而數為全忠所
敗耻之欲悉力以攻汴州全忠患兵少二月以諸軍都
指揮使朱珍為淄州刺史募兵於東道期以初夏而還
　　夏四月朱珍至淄青旬日應募者萬餘人又襲青
州獲馬千匹辛亥還至大梁朱全忠喜曰吾事濟矣時
蔡人方寇汴州其將張晊屯北郊秦賢屯板橋各有衆
數萬列三十六寨連延二十餘里全忠謂諸將曰彼蓄
鋭休兵方来擊我未知朱珍之至謂吾兵少畏怯自守