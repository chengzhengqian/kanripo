天雄節度使樞宻使如故仍詔河北兵甲錢穀但見郭
威文書立皆稟應明日朝貴㑹飲於竇貞固之第𢎞肇
舉大觴屬威厲聲曰昨日廷議一何同異今日為弟飲
之逢吉與楊邠亦舉觴曰是國家之事何足介意𢎞肇
又厲聲曰安定國家在長槍大劒安用毛錐王章曰無
毛錐則財賦何從可出自是將相始有隙　壬辰以左
監門衛將軍郭榮為貴州刺史天雄牙内都指揮使榮
本姓柴父守禮郭威之妻兄也威未有子時養以為子