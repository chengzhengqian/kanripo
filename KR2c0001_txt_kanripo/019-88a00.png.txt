為前驅大軍未至河氷向合𤣥謨因夜還軍致戎馬小
亂耳崔邪利䧟沒何損於國魏主自以數十萬衆制一
崔邪利乃足言邪知入境七百里無相拒者此自太尉
神筭鎮軍聖略用兵有機不用相語孝伯曰魏主當不
圍此城自帥衆軍直造𤓰歩南事若辦彭城不待圍若
其不㨗彭城亦非所須也我今當南飲江湖以療渇耳
暢曰去留之事自適彼懐若胡馬遂得飲江便為無復
天道先是童謡云胡馬飲江水佛狸死卯年故暢云然