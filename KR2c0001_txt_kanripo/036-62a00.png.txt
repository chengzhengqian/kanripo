黠戛斯求冊命李德裕奏宜與之結歡令自將兵求殺
使者罪人及討黒車子上恐加可汗之名即不修臣禮
踵回鶻故事求歳遺及賣馬猶豫未決德裕奏黠戛斯
已自稱可汗今欲藉其力恐不可吝此名回鶻有平安
史之功故歳賜絹二萬匹且與之和市黠戛斯未甞有
功於中國豈敢遽求賂遺乎若慮其不臣當與之約必
如回鶻稱臣乃行冊命又當叙同姓以親之使執子孫
之禮上從之　庚寅太和公主至京師改封安定大長