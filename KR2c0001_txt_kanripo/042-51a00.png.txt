東迎晉主及太后至夀陽聞已過恒州數日乃留兵戍
承天軍而還晉主既出塞契丹無復供給從官宫女皆
自采木實草葉而食之至錦州契丹令晉主及后妃拜
契丹主按巴堅墓晉主不勝屈辱泣曰薛超誤我馮后
陰令左右求毒藥欲與晉主俱自殺不果契丹主聞帝
即位以通事耿崇美為昭義節度使高唐英為彰徳節
度使崔廷勲為河陽節度使以控扼要害初晉置鄉兵
號天威軍教習嵗餘村民不閑軍旅竟不可用悉罷之