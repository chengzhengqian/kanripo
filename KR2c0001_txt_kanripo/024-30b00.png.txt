史杜稜宿衛臺省甲戌軍至義興丙子㧞其水柵譙秦
二州刺史徐嗣徽從弟嗣先僧辯之甥也僧辯死嗣先
亡就嗣徽嗣徽以州入于齊及陳霸先東討義興嗣徽
密結南豫州刺史任約將精兵五千乗虚襲建康是日
入據石頭游騎至闕下侯安都閉門藏旗幟示之以弱
令城中曰登陴闚賊者斬及夕嗣徽等收兵還石頭安
都夜為戰備將旦嗣徽等又至安都帥甲士三百開東
西掖門出戰大破之嗣徽等犇還石頭不敢復逼臺城