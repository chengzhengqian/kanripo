品以上並令給宅安置先是詔總徵天下之兵無問逺
近俱㑹于涿又發江淮以南水手一萬人弩手三萬人
嶺南排鑹手三萬人於是四逺奔赴如流五月敕河南
淮南江南造戎車五萬乘送高陽供載衣甲幔幕令兵
士自挽之發河南北民夫以供軍須秋七月發江淮以
南民夫及船運黎陽及洛口諸倉米至涿郡舳艫相次
千餘里載兵甲及攻取之具往還在道常數十萬人填
咽於道晝夜不絶死者相枕臭穢盈路天下騷動