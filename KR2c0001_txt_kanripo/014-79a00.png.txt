繫以竹絙用牛百頭鹿櫨引之乃出造萬斛之舟以濟
之既至鄴虎大悦為之赦二嵗刑賚百官榖帛賜民爵
一級又用尚方令解飛之言於鄴南投石於河以作飛
橋功費數千萬億橋竟不成役夫飢甚乃止使令長帥
民入山澤采橡及魚以佐食復為權豪所奪民無所得
三年春正月庚辰趙太保夔安等文武五百餘人入上
尊號庭燎油灌下盤死者二十餘人趙王虎惡之腰斬
成公叚辛巳虎依殷周之制稱大趙天王即位于南郊