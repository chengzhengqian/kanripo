元達少有志操淵常招之元達不答及淵為漢王或謂
元達曰君其懼乎元達笑曰吾知其人乆矣彼亦亮吾
之心但恐不過三二日驛書必至其暮淵果徵元達元
達事淵屢進忠言退而削草雖子弟莫得知也曜生而
眉白目有赤光㓜聰慧有膽量早孤養於淵及長儀觀
魁偉性磊落髙亮與衆不羣好讀書善屬文鐡厚一寸
射而洞之常自比樂毅及蕭曹時人莫之許也惟劉聰
重之曰永明漢世祖魏武之流數公何足道哉