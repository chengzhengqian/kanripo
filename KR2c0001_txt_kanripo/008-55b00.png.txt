黄巾功多當封忠譖訴之帝識爕言得不加罪竟亦不封
二年春二月己酉南宫雲臺災庚戌樂城門灾中常侍
張讓趙忠説帝斂天下田畮十錢以修宫室鑄銅人樂
安太守陸康上疏諌曰昔魯宣税畮而蝝灾自生哀公
增賦而孔子非之豈有聚奪民物以營無用之銅人捐
捨聖戒自蹈亡王之灋哉内倖譖康援引亡國以譬聖
明大不敬檻車徵詣廷尉侍御史劉岱表陳解釋得免
歸田里康續之孫也又詔發州郡材木文石部送京師