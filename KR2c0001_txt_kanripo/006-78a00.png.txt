竇憲嘗使門生齎書詣尚書僕射郅夀有所請託夀即
送詔獄前後上書陳憲驕恣引王莽以誡國家又因朝
㑹刺譏憲等以伐匈奴起第宅事厲音正色辭㫖甚切
憲怒陷夀以買公田誹謗下吏當誅何敞上䟽曰夀機
密近臣匡救為職若懐黙不言其罪當誅今夀違衆正
議以安宗廟豈其私邪臣所以觸死瞽言非為夀也忠
臣盡節以死為歸臣雖不知夀度其甘心安之誠不欲
聖朝行誹謗之誅以傷晏晏之化杜塞忠直垂機無窮