督遼左雜夷流民諸軍事龍驤將軍大單于昌黎公廆
不受征虜將軍魯昌說廆曰今兩亰覆没天子䝉塵琅
邪王承制江東為四海所係屬明公雖雄據一方而諸
部猶阻兵未服者葢以官非王命故也謂宜通使琅邪
勸承大統然後奉詔令以伐有罪誰敢不從處士遼東
髙詡曰霸王之資非義不濟今晉室雖㣲人心猶附之
宜遣使江東示有所尊然後仗大義以正諸部不患無
辭矣廆從之遣長史王濟浮海詣建康勸進