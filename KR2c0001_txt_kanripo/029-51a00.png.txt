今朕欲自聞其失諸公其直言無隠長孫無忌等皆曰
陛下無失劉洎曰頃有上書不稱㫖者陛下皆面加窮
詰無不慙懼而退恐非所以廣言路馬周曰陛下比來
賞罰微以喜怒有所髙下此外不見其失上皆納之上
好文學而辯敏羣臣言事者上引古今以折之多不能
對劉洎上書諌曰帝王之與凡庶聖哲之與庸愚上下
相懸擬倫斯絶是知以至愚而對至聖以極卑而對至
尊徒思自彊不可得也陛下降恩㫖假慈顔凝旒以聽