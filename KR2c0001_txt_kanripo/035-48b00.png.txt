尉之人無禮於宰相庸可恕乎中尉與國同體當為國
惜法元賞已囚服而來惟中尉死生之士良知軍將已
死無可如何乃呼酒與元賞歡飲而罷
開成元年春正月辛丑朔上御宣政殿赦天下改元仇
士良請以神䇿仗衛殿門諌議大夫馮定言其不可乃
止定宿之弟也　二月昭義節度使劉從諫上表請
王涯等罪名且言涯等儒生荷國榮寵咸欲保身全族
安肯構逆訓等實欲討除内臣兩中尉自為救死之謀