冬十二月上問魏徴比來朝臣何殊不論事對曰陛下
虚心采納必有言者凡臣徇國者寡愛身者多彼畏罪
故不言耳上曰然人臣闗説忤㫖動及刑誅與夫蹈湯
火冒白刃者亦何異哉是以禹拜昌言良為此也房𤣥
齡髙士㢘遇少府少監竇徳素於路問北門近何營繕
徳素奏之上怒讓𤣥齡等曰君但知南牙政事北門小
營繕何預君事𤣥齡等拜謝魏徴進曰臣不知陛下何
以責𤣥齡等而𤣥齡等亦何所謝𤣥齡等為陛下股肱耳