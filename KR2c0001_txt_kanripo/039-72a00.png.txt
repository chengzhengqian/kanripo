延政降王忠順戰死董思安整衆犇泉州初唐兵之來
建人苦王氏之亂與楊思恭之重斂爭伐木開道以迎
之及破建州縱兵大掠焚宫室廬舍俱盡是夕寒雨凍
死者相枕建人失望唐主以其有功皆不問　　九月
許文稹以汀州王繼勲以泉州王繼成以漳州皆降於
唐唐置永安軍於建州　　冬十月王延政至金陵唐
主以為羽林大將軍斬楊思恭以謝建人以百勝節度
使王崇文為永安節度使崇文治以寛簡建人遂安