而不及淄青師道使大將將三千人趣夀春聲言助官
軍討元濟實欲為元濟之援也師道素養刺客奸人數
十人厚資給之其徒説師道曰用兵所急莫先糧儲今
河隂院積江淮租賦請潜往焚之募東都惡少年數百
刼都市焚宫闕則朝廷未暇討蔡先自救腹心此亦救
蔡一竒也師道從之自是所在盜賊竊發辛亥暮盜數
十人攻河隂轉運院殺傷十餘人燒錢帛三十餘萬緡
匹糓二萬餘斛於是人情恇懼羣臣多請罷兵上不許