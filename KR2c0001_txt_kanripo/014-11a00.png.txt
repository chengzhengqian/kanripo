兵向天子非吾所宣與也遂絶之敦遣參軍桓羆説譙
王氶請氶為軍司氶歎曰吾其死矣地荒民寡勢孤援
絶將何以濟然得死忠義夫復何求氶檄長沙虞悝為
長史㑹悝遭母喪氶往弔之曰吾欲討王敦而兵少糧
乏且新到恩信未洽卿兄弟湘中之豪俊王室方危金
革之事古人所不辭將何以教之悝曰大王不以悝兄
弟猥劣親屈臨之敢不致死然鄙州荒弊難以進討宜
且收衆固守傳檄四方敦勢必分分而圖之庻㡬可捷