嚴王琛至石梵未見魏軍馳書報黄羅漢曰吾至石梵
境上帖然前言皆兒戯耳帝聞而疑之辛未帝使主書
李膺至建康徵王僧辯為大都督荆州刺史命陳霸先
徙鎭揚州僧辯遣豫州刺史侯瑱帥程靈洗等為前軍
兖州刺史杜僧明帥呉明徹等為後軍甲戌帝夜登鳯
凰閣徙倚歎息曰客星入翼軫今必敗矣嬪御皆泣陸
法和聞魏師至自郢州入漢口將赴江陵帝使逆之曰
此自能破賊但鎭郢州不須動也灋和還州堊其城門