者桀紂乃忘其身亦猶是也上曰然朕與公輩冝戮力
相輔庶免為人所笑也　鄃令裴仁軌私役門夫上怒
欲斬之殿中侍御史長安李乾祐諌曰法者陛下所與
天下共也非陛下所獨有也今仁軌坐輕罪而扺極刑
臣恐人無所措手足上悦免仁軌死以乾祐為侍御史
上嘗語及闗中山東人意有同異殿中侍御史義豐張
行成跪奏曰天子以四海為家不當有東西之異恐示
人以隘上善其言厚賜之自是毎有大政常使預議