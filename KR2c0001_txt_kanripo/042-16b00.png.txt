使十五人無敢違者時人服其膽畧契丹之入冦也帝
再命劉知逺會兵山東皆後期不至帝疑之謂所親曰
太原殊不助朕必有異圖果有分何不速為之至是雖
為都統而實無臨制之權宻謀大計皆不得預知逺亦
知見疎但慎事自守而已郭威見知逺有憂色謂知逺
曰河東山河險固風俗尚武土多戰馬静則勤稼穡動
則習軍旅此霸王之資也何憂乎　十二月契丹復大
舉入侵盧龍節度使趙延夀引兵先進契丹前鋒至邢州