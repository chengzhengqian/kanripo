耳聞三品以上皆輕之我若縦之豈不能折辱公輩乎
房𤣥齡等皆惶懼流汗拜謝魏徴獨正色曰臣竊計當
今羣臣必無敢輕魏王者在禮臣子一也春秋王人雖
微序於諸侯之上三品以上皆公卿陛下所尊禮若紀
綱大壞固所不論聖明在上魏王必無頓辱羣臣之理
隋文帝驕其諸子使多行無禮卒皆夷滅又足法乎上
悦曰理到之語不得不服朕以私愛忘公義曏者之忿
自謂不疑及聞徴言方知理屈人主發言何得容易乎