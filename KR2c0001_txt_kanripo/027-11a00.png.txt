東都　楊𤣥感之西也韋福嗣亡詣東都歸首是時如
其比者皆不問樊子蓋収𤣥感文簿得其書草封以呈
帝帝命執送行在李宻亡命為人所獲亦送東都樊子
蓋鎖送福嗣宻及楊積善王仲伯等十餘人詣高陽宻
與王仲伯等竊謀亡去悉使出其所齎金以示使者曰
吾等死日此金並留付公幸用相瘞其餘即皆報德使
者利其金許諾防禁漸弛宻請通市酒食每宴飲諠譁
竟夕使者不以為意行至魏郡石梁驛飲防守者皆醉