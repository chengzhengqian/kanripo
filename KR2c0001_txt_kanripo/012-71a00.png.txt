　東海中尉劉洽以張方劫遷車駕勸司空越起兵討
之秋七月越傳檄山東征鎮州郡云欲紏帥義旅奉迎
天子還復舊都東平王楙聞之懼長史王脩說楙曰東
海宗室重望今興義兵公宜舉徐州以授之則免於難
且有克讓之美矣楙從之越乃以司空領徐州都督楙
自為兖州刺史詔即遣使者劉䖍授之是時越兄弟並
據方任於是范陽王虓及王浚等共推越為主越輙
選置刺史以下朝士多赴之　成都王穎既廢河北人