可刼乃相帥羅拜於彦卿馬前乞赦其罪彦卿與之誓
乃解去　　三月丙戌朔契丹主服赭袍坐崇元殿百
官行入閤禮　戊子帝遣使以詔書安集農民保聚山
谷避契丹之患者　契丹主復召晉百官諭之曰天時
向暑吾難乆留欲暫至上國省太后當留親信一人於
此為節度使百官請迎太后契丹主曰太后族大如古
栢根不可移也契丹主欲盡以晉之百官自隨或曰舉
國北遷恐搖人心不如稍稍遷之乃詔有職事者從行