厭倦大寳中外羣情願太子監國請陛下保頥東宫上
曰昨與卿曹樂飲不覺太過何至於是對曰此非臣等
所為皆南司衆情不可遏也願陛下且之東宫待事小
定復迎歸大内耳后曰宅家趣依軍容語即取傳國寳
以授季述宦官扶上與后同輦嬪御侍從者纔十餘人
適少陽院季述以銀撾畫地數上曰某時某事汝不從
我言其罪一也如此數十不止乃手鎖其門鎔鐵錮之
遣左軍副使李師䖍將兵圍之上動靜輙白季述穴牆