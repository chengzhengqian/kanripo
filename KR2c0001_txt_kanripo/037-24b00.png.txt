得食上問康卿為縣令何能如是對曰臣不及此乃張
濬貟外敎臣上召濬詣行在拜兵部郎中　義成節度
使王處存聞長安失守號哭累日不俟詔命舉軍入援
遣二千人間道詣興元衛車駕　黄巢遣使調發河中
前後數百人吏民不勝其苦王重榮謂衆曰始吾屈節
以紓軍府之患今調財不已又将徴兵吾亡無日矣不
如發兵拒之衆皆以為然乃悉驅巢使者殺之巢遣其
将朱温自同州弟黄鄴自華州合兵擊河中重榮與戰