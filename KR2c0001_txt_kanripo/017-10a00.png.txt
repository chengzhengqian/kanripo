素無深怨所競不過勢利之間耳國寶曰将曹爽我乎
珣曰是何言歟卿寧有爽之罪王孝伯豈宣帝之儔邪
又問計於𦙍𦙍曰昔桓公圍夀陽彌時乃克今朝廷遣
軍恭必城守若京口未拔而上流奄至君将何以待之
國寶尤懼遂上疏解職詣闕待罪既而悔之詐稱詔復
其本官道子闇懦欲求姑息乃委罪國寶遣驃騎諮議
參軍譙王尚之收國寶付廷尉尚之恬之子也甲申賜
國寶死斬緒於市遣使詣恭謝愆失恭乃罷兵還京