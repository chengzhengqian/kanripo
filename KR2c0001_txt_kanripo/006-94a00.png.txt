超擁愛妻抱愛子安樂外國無内顧心超聞之歎曰身
非曽參而有三至之䜛恐見疑於當時矣遂去其妻帝
知超忠乃切責邑曰縱超擁愛妻抱愛子思歸之士千
餘人何能盡與超同心乎令邑詣超受節度
元和元年十二月帝復遣假司馬和恭等將兵八百人
詣班超超因發疏勒于窴兵擊莎車莎車以賂誘疏勒
王忠忠遂反從之西保烏即城超乃更立其府丞成大
為疏勒王悉發其不反者以攻忠使人説康居王執忠