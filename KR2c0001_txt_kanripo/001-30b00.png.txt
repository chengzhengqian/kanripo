勿伐王迎甘茂於息壤而問其故對曰宜陽大縣其實
郡也今王倍數險行千里攻之難魯人有與曾參同姓
名者殺人人告其母其母織自若也及三人告之其母
投杼下機踰墻而走臣之賢不若曾參王之信臣又不
如其母疑臣者非特三人臣恐大王之投杼也魏文侯
令樂羊将而攻中山三年而拔之反而論功文侯示之
謗書一篋樂羊再拜稽首曰此非臣之功君之力也今
臣覉旅之臣也樗里子公孫奭挾韓而議之王必聽之