而攻之何異帥士卒投湯火乎夫勇有盛衰攻有緩急
時有可否事有後先不若且設長圍而守之使飛走路
絶吾洗兵牧馬坐食轉輸温飽有餘俟城中無食公帑
家財皆竭然後進梯衝以逼之飛書檄以招之彼之將
士脫身逃死父子且不相保況烏合之衆乎思綰景崇
但分兵縻之不足慮也乃發諸州民夫二萬餘人使白
文珂等帥之刳長壕築連城列隊伍而圍之威又謂諸
將曰守貞鄉畏高祖不敢鴟張以我輩崛起太原事功