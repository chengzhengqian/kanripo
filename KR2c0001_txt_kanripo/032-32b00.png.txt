稍前子儀麾下亦進子儀揮手却之因取酒與其酋長
共飲藥葛羅使子儀先執酒為誓子儀酹地曰大唐天
子萬嵗囘紇可汗亦萬嵗兩國將相亦萬嵗有負約者
身隕陳前家族滅絶盃至藥葛羅亦酹地曰如令公誓
於是諸酋長皆大喜曰向以二巫師從軍巫言此行甚
安稳不與唐戰見一大人而還今果然矣子儀遺之綵
三千匹酋長分以賞巫子儀竟與定約而還吐蕃聞之
夜引兵遁去囘紇遣其酋長石野那等六人入見天子