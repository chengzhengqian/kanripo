　　　杜侍御送貢物戲贈(張謂/)¶
銅柱朱崖道路難伏波横海舊登壇越人自貢珊瑚樹¶
漢使何勞獬豸冠疲馬山中愁日晚孤舟江上畏春寒¶
由來此貨稱難得多恐君王不忍看¶
　　　送前衛縣李寀少府(高適/)¶
黄鳥翩翩楊栁垂春風送客使人悲怨别自驚千里外¶
論交却憶十年時雲開汶水孤㠶逺路繞梁山疋馬遲¶
此地從來可乘興留君不住益凄其¶