　　　登岱二首(王世貞/)¶
軒轅皇帝有髙臺鞭石千秋輦道開匹練天縈呉觀出¶
金泥日射漢封囬西盤瓠子河如帶東挂扶桑海一杯¶
誰為登壇論王氣祇應塵世有仙才¶
　　　其二¶
尚憶秦松輦路傍至今風雨鬱蒼蒼千崖忽敞中原日¶
六月長飛使者霜在昔鈞天青帝座即今封禪白雲鄉¶
茂陵書就應猶渇自有池頭玉女漿¶