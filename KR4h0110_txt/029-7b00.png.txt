　　　崔駙馬山池(呉擴/)¶
平陽池館接青霄閬苑瀛洲路不遥帝女巧將霞製錦¶
仙人長以鵲為橋樓前疊石雲生座洞裏探梅雪滿條¶
詞客慣来陪賞洽月明酣聽鳳凰簫¶
　　　奉訪于鱗郡齋(黎民表/)¶
揖客龍門意未輕北来風雨暗孤城青山不㫁襜帷色¶
濁酒深知傲吏情豈謂漢庭疎汲黯翻令渤海重王生¶
漫從華髪悲留滯岳牧於今有大名¶