中原形勝古荆州露冕看君此壯遊十載共淹長樂漏¶
一麾今賦仲宣樓雲開夢澤浮空盡天倒巴江入楚流¶
應念故人頭盡白風塵獨自滯貂裘¶
　　　羅户部使黔蜀(髙岱/)¶
長鋏清尊賦逺征燕臺氷雪不勝情闗山萬里勞輸輓¶
天地頻年苦甲兵飛葢曉星凌劒閣孤槎秋水泛昆明¶
當時王馬風流藉復爾雲霄重此行¶
　　　陳憲卿兵備井陘(髙岱/)¶