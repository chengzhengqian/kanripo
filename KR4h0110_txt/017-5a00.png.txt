　　　宣政殿退朝晚出左掖(杜甫/)¶
天門日射黄金牓春殿晴曛赤羽旂宫草菲菲承委珮¶
爐烟細細駐遊絲雲近蓬萊常五色雪殘鳷鵲亦多時¶
侍臣緩步歸青瑣退食從容出每遲¶
　　　九日藍田崔氏莊(杜甫/)¶
老去悲秋強自寛興來今日盡君歡羞將短髮還吹帽¶
笑倩傍人為整冠藍水逺從千澗落玉山高並兩峯寒¶
明年此㑹知誰徤醉把茱茰仔細看¶