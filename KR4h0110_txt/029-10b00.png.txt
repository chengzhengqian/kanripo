　　　送王侍御巡甘肅(李先芳/)¶
君王西顧重籌邊繡斧衝寒出酒泉絶塞倒懸青海月¶
長風吹㫁玉門煙羌兒夜奏燉煌樂宛馬春嘶苜蓿天¶
何用先聲報韃旦霜威昨已到秦川¶
　　　太液池春望(李先芳/)¶
金海恩波向曉凝玻璃千頃碧澄澄半空夜落明河水¶
二月春流太液氷帳殿樓船天上坐御溝楊栁鏡中凭¶
廣寒更出蓬瀛外百丈虹橋挂玉繩¶