　　　興慶池侍宴應制(沈佺期/)¶
碧水澄潭映逺空紫雲香駕御㣲風漢家城闕疑天上¶
秦地山川似鏡中向浦廻舟萍已綠分林蔽殿槿初紅¶
古來徒羡横汾賞今日宸逰聖藻雄¶
　　　侍宴安樂公主新宅應制(沈佺期/)¶
皇家貴主好神仙別業初開雲漢邉山出盡如鳴鳯嶺¶
池成不讓飲龍川粧樓翠幌教春住舞閣金鋪借日懸¶
敬從乘輿來此地稱觴獻夀樂鈞天¶