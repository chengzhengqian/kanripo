(及無羊皆云大人占之則占夣者聖人之法正月云召/彼故老訊之占夣譏之者以王不尚道徳專信徴祥侮)¶
(慢故老故刺之不謂夣不當占也熊羆大較是山獸亦/居澤在穴故韓奕云川澤訏訏有熊有羆秋官穴氏注)¶
(云熊羆之屬冬蔵者也燒其所/食之物於穴外以誘出之是也)¶
乃生男子載寢之牀載衣之裳載弄之璋傳半珪曰璋¶
裳下之飾也璋臣之職也箋云男子生而卧於牀尊之¶
也裳晝日衣也衣以裳者明當主於外事也玩以璋者¶
欲其比徳焉正以璋者明成之有漸其泣喤喤朱芾斯¶
皇室家君王箋云皇猶煌煌也芾者天子純朱諸侯黄¶