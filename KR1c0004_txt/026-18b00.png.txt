　(而作此歌近舉王跡所起其辭不及於后稷序以祭/祀實祭后稷故其言及之昊天有成命經無地而序)¶
　(言地般經無海而序言海亦此類也箋正義曰周公/之追王自大王以下此序並云王公故辯之也諸盩)¶
　(至不窋於時並為毁廟唯祫乃及之此言祀者乃是/時祭其祭不及此等先公而箋言之者因以先公之)¶
　(言廣解先公之義不謂時祭皆及也時祭先公唯后/稷耳若直言先公謂后稷嫌此等不為先公欲明此)¶
　(皆為先公非獨后稷故除去后稷而指此先公也或/縁鄭此言謂此篇本為祫祭案𤣥鳥箋云祀當為祫)¶
　(若鄭以為祫亦當破此祀字今不破祀字明非祫也/天保云禴祠烝嘗于公先王彼舉時祭之名亦兼言)¶
　(公王此亦時祭何故不可兼言公王也彼祭亦不盡/及先公而箋廣解先公此何故不可廣解先公也且)¶
　(此詩若是祫祭作序者言祫於太祖則辭要理當何/須煩文言先王先公也以此知所言祀者正是時祭)¶