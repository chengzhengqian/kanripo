(鶹鷅陸璣云流離梟也自闗西謂梟為流離其子適長/大還食其母故張奐云鶹鷅食母許慎云梟不孝鳥是)¶
(也流與鶹盖古今之字爾雅離或作栗𫝊以上三章皆/責衛不納已之辭故以此章為黎之臣惡衛之諸臣言)¶
(汝等今好而茍且為樂不圖納我爾無徳/以治國家終必微弱也定本偷樂作愉樂)¶
　　旄丘四章章四句¶
　序簡兮刺不用賢也衛之賢者仕於伶官皆可以承¶
　事王者也箋伶官樂官也伶氏世掌樂官而善焉故¶
　後世多號樂官為伶官音義(簡居限反字從竹或作/蕳是草名非也伶音零)¶
　疏(正義曰作簡兮詩者刺不能用賢也衛之賢者仕/於伶官之賤職其徳皆可以承事王者堪為上臣)¶