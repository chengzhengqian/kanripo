蕭生畫手稱絶妙風格逺過文待詔曾貌天問與九歌¶
荒唐隠怪皆殊肖三閭大夫色憔悴山鬼乗貍善窈窕¶
解衣盤礴余在旁舉杯向天發狂嘯翁侯酷愛少陵詩¶
驚人佳句常相隨手裂生綃三十幅蕭生一一丹青之¶
浣花草堂若在眼劍門棧道横參差罷𣙜歸來無長物¶
獨擕此冊還京師長安公卿頗好事書畫寧復論真假¶
百鎰始購宣窑杯千金贋買銅臺瓦此圖一出價必高¶
翁侯賞玩不肯捨即今遷謫轉蕭瑟欲歸無舟陸無馬¶