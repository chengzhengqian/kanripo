唐家六葉太平罷宫艷醉骨恬無憂孽虜垢天翠華出¶
糢糊戰血腥九州乾瘡坤痍四海破白日殺氣寒颼飀¶
少陵背賊走行在採梠拾橡填饑喉眼前亂離不忍見¶
作詩感慨陳大猷北征之篇辭最切讀者心隕如揺輈¶
莫肯念亂小雅怨自然流涕袁安愁才高位下言不入¶
憤氣鬱屈蟠長虬今日奔亡匪天作向來顛倒皆廟謀¶
忠骸佞骨相撑拄一燎同燼悲崑丘相君覧古慨前事¶
追美子美真詩流前王不見後王見願以此語詒千秋¶