晉博士張亮議曰臘接也祭宜在新故交接也俗謂之¶
臘之明日為初嵗秦漢以來有賀此皆古之遺語也¶
史記曰秦惠文公十二年初臘始皇三十一年更名臘¶
曰嘉平¶
東觀漢記曰甄宇北海人建武中青州從事徴拜博士¶
每臘詔賜博士羊人一頭羊有大小肥痩時博士祭酒¶
議欲殺羊稱分其肉宇曰不可又欲投鈎宇復耻之宇¶
因先自取其最痩者¶