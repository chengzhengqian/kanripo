應劭漢官曰大司農古官也唐虞分命羲和四子敬授¶
民時髙祖受命懲秦之弊與民休息逮到文景國家無¶
事家給人足京師之錢累百巨萬貫朽而不校太倉之¶
粟陳陳相因充溢露積腐敗而不食¶
史記曰韓信歸漢以為治粟内史¶
漢書曰武帝天漢元年以桑𢎞羊為大司農置丞數十¶
部於郡國又曰宣帝地節四年北海太守朱邑以治行¶
第一入為大司農¶