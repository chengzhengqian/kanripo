書宋鮑照與妹書曰吾自發寒雨而全行日少棧石星¶
飯結荷水宿以今食時僅及大雷塗登千里日踰一辰¶
去親為客如何如何向因步頓慿觀川陸遨神清渚流¶
睇方曛東顧三洲之隔西眺九𣲖之分闚地門之絶景¶
望天際之孤雲南則積山萬狀爭氣負高含霞飲景參¶
差代雄陵跨長隴前後相屬帶天有匝横地無窮東則¶
砥原逺隰亡端靡際寒蓬夕卷古樹雲平旋風四起思¶
鳥羣歸静聴無聞極視不見北則陂池潜演湖澤脈通¶