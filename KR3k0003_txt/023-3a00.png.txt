家語曰孔子去周而老子送之曰凡當世之士聰明深¶
察而死者好議人者也博辯宏大而危者好𤼵人之惡¶
者也孔子曰敬奉敎又曰舟非水不行水入舟沒民非¶
君不治民犯上則君危故君子不可不嚴也又曰顔回¶
謂子路曰力猛於德而得其死者鮮矣子慎諸又曰以¶
冨貴而下人何人不與冨貴而敬愛何人不親𤼵言不¶
逆可謂知言矣又曰曽子曰狎甚則簡荘甚則不親是¶
故君子之狎足以交其勸荘足以成禮而已矣¶