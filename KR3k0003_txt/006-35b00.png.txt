或以列國陳魯齊呉是也或以舊名長沙丹陽是也或¶
以山陵太山山陽是也或以川源西河河東是也或以¶
所出金城城下有金酒泉泉味如酒豫章樟樹生庭中¶
鴈門鴈之所育是也¶
苗㳟十四州記曰秦兼天下始皇二十六年廢五等之¶
爵立郡縣之官以公國為大郡侯伯為小郡大郡曰守¶
小郡曰尉郡之言君也今之郡字君在其左邑在其右¶
君為元首邑以載民故取名於君而謂之郡也¶