師圍宋宋人懼使華元夜入楚師登子反之牀起之曰¶
寡君使元以病吿曰弊邑易子而食析骸而㸑雖然城¶
下之盟有以國斃不能從也去我三十里唯命是聽子¶
反懼與之盟而吿王退三十里又曰諸矦伐鄭同盟于¶
亳載書曰凡我同盟無藴年無壅利無保姦無留慝救¶
災患恤禍亂同好惡奨王室或簡兹命司慎司盟名山¶
名川羣神羣祀先王先公七姓十二國之祖明神殛之¶
俾失其民墜命亡氏踣其國家¶