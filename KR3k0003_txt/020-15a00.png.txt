左傳曰晉獻公使荀息傅奚齊對曰臣竭其股肱之力¶
加之以忠貞其濟君之靈也不濟則以死繼之公曰何¶
謂忠貞對曰公家之利知無不為忠也送徃事居耦俱¶
無猜貞也又曰晉懐公命無從亾人狐突之子毛及偃¶
從重耳在秦弗召懐公執突曰子来則免對曰子之能¶
仕父教之忠䇿名委質貳乃辟也父教子貳何以事君¶
乃殺之又曰楚子滅若敖氏其孫葴尹克黄使於齊聞¶
亂其人曰不可以入矣葴尹曰君天也天可逃乎遂歸¶