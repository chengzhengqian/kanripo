表梁元帝上忠臣傳表曰資父事君寔曰嚴敬求忠出¶
孝義兼臣子是以冬温夏凊盡事君之節進思將美懐¶
出奉之義羲軒改物殷周受命三能十亂九棘五臣靡¶
不夙夜在公忠為令徳若使縉雲得姓之子姬昌魯衛¶
之臣是知理合君親孝忠一體性與率由因心致極臣¶
連華霄漢慿輝日月三握再吐夙奉紫庭之慈春詩秋¶
禮早蒙丹扆之訓宣帝褒徳麟閣畫充國之形顯宗念¶
功雲臺圖仲華之象¶