韓子曰師涓鼔新聲平公問師曠此何聲也曰清商公¶
曰最悲乎師曠曰不如清徵公曰可得聞乎曠曰古之¶
得聼清徵者皆有徳義之君公曰得試之乎曠不得已¶
援琴一奏有𤣥鵠二八道南方来集於郭門之扈再奏¶
而列三奏延頸而鳴舒翼而舞音中宫商公大悦提觴¶
起焉為師曠夀其後大旱¶
淮南子曰鳳皇曽逝萬仞之上鴻鵠蒼鶴莫不憚焉¶
南越志曰開寕縣多晨鵠¶