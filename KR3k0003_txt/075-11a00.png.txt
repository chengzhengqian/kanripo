瘳¶
風俗通曰無恙俗説疾也凡人相見及書問者曰無疾¶
耶按上古之時草居路宿恙噬蟲也食人心凡相勞問¶
者曰無恙乎非為疾也又曰予之祖郴為汲令以夏至¶
日請主簿杜宣賜酒時北壁上有懸赤弩照於杯中其¶
形如蛇宣惡之然不敢不飲其日便得疾云蛇入腹後¶
郴使宣於故處設酒杯中復有蛇因謂宣此乃壁上弩¶
影耳非有他怪宣意遂解甚怡懌¶