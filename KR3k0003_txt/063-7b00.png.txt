梁簡文帝奉和登北顧樓詩曰舂陵佳麗地濟水鳯皇¶
宫况此徐方域川岳邁周灃皇情愛歴覽遊陟擬崆峒¶
聊驅式道候無勞㐮野童霧崖開早日晴天歇晚虹去¶
帆入雲裏遥星出海中又登烽火樓詩曰聳樓排樹出¶
却堞帶江清陟峯試逺望欎欎盡郊京萬邑王畿曠三¶
條綺陌平亘原横地險孤嶼𣲖流生悠悠歸棹入眇眇¶
去帆驚水烟浮岸起遥禽逐霧征又水中樓影詩曰水¶
底罘罳出萍間反宇浮風生色不壊浪去影恒留¶