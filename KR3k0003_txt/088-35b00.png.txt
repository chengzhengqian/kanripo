晉傅咸桑樹賦曰世祖昔為中壘將軍於直廬種桑一¶
株迄今三十餘年其茂盛不衰皇太子入朝以此廬為¶
便坐伊茲樹之僥倖䝉生生之渥惠降皇躬以斯植遂¶
𢎞茂於聖世厥茂伊何其大連尋脩柯逺揚洪條梢槮¶
布繁枝之沃若播宻葉以垂隂䕃華㝢而作凉清隆暑¶
之難任以厥樹之巨偉登九日於朝陽且積小以高大¶
生合抱於毫芒猶帝道之將升亦累徳以彌光湯躬禱¶
於斯林用獲雨而興商惟皇晉之基命爰於斯而發祥¶