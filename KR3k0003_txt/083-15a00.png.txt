戰國策曰周有砥宋有結緑梁有懸黎楚有和璞此四¶
寳者天下名器獨不足以厚國家乎又曰蘇秦謂楚王¶
曰楚國食貴於玉薪貴於桂¶
尚書大傳曰堯致舜天下贈以苕華之玉¶
春秋繁露曰公侯贄用玉玉潤而不汙至清潔也故君¶
子比之於玉玉有瑕穢必見於外故君子不隱所短¶
韓詩外傳曰良玉度尺雖有十仞之土不能掩其光良¶
珠度寸雖有百仞之水不能掩其輝¶