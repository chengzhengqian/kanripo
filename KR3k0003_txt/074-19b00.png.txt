序梁沈約棊品序曰奕之時義大矣哉體希㣲之趣含¶
竒正之情静則合道動必適變若夫入神造極之靈經¶
武緯文之徳故可與和樂等妙上藝齊工支公以為手¶
談王生謂之坐隠是以漢魏名賢高品間出晉宋盛士¶
逸思爭流雖復理生於數研求之所不能涉義出乎幾¶
爻象未之或盡聖上聽朝之餘因日之暇迴景紆情降¶
臨小道以為凝神之性難限入𤣥之致不窮今撰録名¶
氏随品詳書俾粹理深情永垂芳於來葉¶