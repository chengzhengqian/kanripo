何薦韓信設壇即拜不復考試以良為議郎又曰杜林字¶
伯山為侍御史先與鄭興同寓隴右乃薦之上徴興為¶
大中大夫又曰陳寵字昭公為尚書寵性純淑周宻重¶
慎時有所表薦輒自手書削草¶
續漢書曰橋𤣥為司空轉司徒素與南陽太守陳球有¶
隙及在公位而薦球為廷尉又曰虞詡以左雄有忠節¶
上疏薦之曰伏見議郎左雄數上封事實有王臣蹇蹇¶
之節宜擢在喉舌之官必有匡弼之益由是拜雄尚書¶