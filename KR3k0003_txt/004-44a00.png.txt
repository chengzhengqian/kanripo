續齊諧記曰汝南桓景随費長房遊學累年長房謂之¶
曰九月九日汝家當有灾厄急宜去令家人各作絳囊¶
盛茱茰以繫臂登髙飲菊酒此禍可消景如言舉家登¶
山夕還家見雞狗牛羊一時暴死長房聞之曰代之矣¶
今世人每至九日登山飲菊酒婦人帶茱茰囊是也¶
孟嘉𫝊曰嘉為桓温叅軍既和而正温甚重之九月九¶
日温遊龍山参僚畢集時佐吏竝著戎服有風至吹嘉¶
帽落温謂左右及賔客勿言以觀其舉止¶