又曰夫婚禮萬世之始也一與之齊終身不改故夫死¶
不嫁男女别然後父子親父子親然後義生義生然後¶
禮作禮作然後萬物安壻親御授綏親之也出乎大門男¶
帥女女從男夫婦之義由此始婦人從人者也幼從父¶
兄嫁從夫夫死從子又曰納女於天子曰備百姓於國¶
君曰備酒漿於大夫曰備掃灑又曰哀公問孔子曰冕¶
而親迎不已重乎孔子對曰合二姓之好以繼先聖之¶
後以為天地宗廟社稷之主君何謂已重乎¶