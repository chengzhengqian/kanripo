晉陸機辨亡論曰昔漢氏失御姦臣竊命禍基京畿毒¶
徧宇内皇綱㢮紊王室遂卑於是羣雄蜂駭義兵四合¶
吳武烈皇帝慷慨下國電𤼵荆南權略紛紜忠勇伯世¶
威稜則夷羿震盪兵交則醜虜授馘遂掃清宗祊蒸禋¶
皇祖于時雲興之将帶州飈起之師跨邑雖兵以義合¶
同盟戮力然皆包藏禍心阻兵怙亂或師無謀律喪威¶
稔冦忠規武節未有如此其著者也武烈既沒長沙桓¶
王逸才命世弱冠秀發招攬遺老與之述業神兵東驅¶