於是乃命使西征随流而攘風之所被罔不披靡結軌¶
還轅東嚮將報至于蜀都耆老大夫縉紳先生之徒二¶
十有七人儼然造焉辭畢進曰蓋聞天子之牧夷狄也¶
其義羈縻勿絶而已今罷三郡之士通夜郎之塗三年¶
於兹而功不竟今又接之以西夷百姓力屈恐不能卒¶
業此亦使者之累也使者曰世必有非常之人然後有¶
非常之事有非常之事然後有非常之功非常者固常¶
人之所異也且夫賢君之踐位也必将崇論宏議創業¶