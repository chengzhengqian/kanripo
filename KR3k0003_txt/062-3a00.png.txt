十洲記曰青邱山上有紫宫天真仙女多遊於此又曰¶
方丈山上有琉璃宫¶
列仙傳曰鉤弋夫人齊人也右手拳望色者云東方有¶
貴人氣及到姿色甚偉帝披其手得一鉤手尋下不拳¶
故名其宫曰鉤弋宫¶
説苑曰楚使使聘齊齊王享之梧宫使者曰大哉梧乎¶
王曰江海之魚吞舟况大國之樹也¶
漢武帝故事曰上啓明光宫發燕趙美女二千人充之¶