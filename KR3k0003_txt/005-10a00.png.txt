魏陳王曹植大暑賦曰炎帝掌節祝融司方羲和按轡¶
南雀舞衡虵折鱗於靈窟龍解角於皓蒼遂乃温風赫¶
戲草木垂幹山坼海沸沙融礫爛飛魚躍渚潜黿浮岸¶
鳥張翼而近栖獸交游而雲散于時黎庶徙倚棊布葉¶
分機女絶綜農夫釋耘背暑者不羣而齊跡向隂者不¶
㑹而成羣於是大臣遷居宅幽緩神育靈雲屋重構閒¶
房肅清寒泉湧流𤣥木奮榮積素氷於幽館氣飛結而¶
為霜奏白雪於琴瑟朔風感而増涼¶