潜蟄達青春之勾萌因嚴霜以厲威順和澤以開榮故¶
君德喻其靡草風人假以為名及其猛勢將奮屯雲結¶
隂洪氣鬱律殷雷𤼵音㪍然鼔作拂髙陵深天無澄景¶
嶺無停林六鶂為之退飛萬竅為之哀吟亦有飄泠之¶
氣不疾不徐飀飀微扇亹亹清舒王喬以之控鶴列子¶
以之乘虗若乃春惠始和重褐初釋遨歩蘭臯遊眄平¶
陌響詠空嶺朗吟竹栢穆開林以流惠踈神襟以清滌¶
軒濠梁之逸興暢方外之冥適¶