子負傳而隨之至逆旅逆旅之君待之甚敬因獻酒肉¶
戰國䇿曰昭陽為楚伐魏移師攻齊陳軫為齊王使見¶
昭陽曰有祠者賜其舎人酒一巵舎人相謂曰數人飲¶
之不足一人飲之有餘請畫地為蛇蛇先成者飲酒一¶
人蛇先成引酒且飲乃左手持酒右手畫地曰吾能為¶
之足未成一人蛇成奪其巵曰蛇故無足子安能為遂¶
飲酒為蛇足者終亡其酒今公攻魏破軍殺将又移師¶
攻齊戰勝不知止猶為蛇足也昭陽乃解軍而歸¶