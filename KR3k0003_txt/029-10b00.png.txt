魏應瑒别詩曰朝雲浮四海日暮歸故山行役懐舊土¶
悲思不能言悠悠渉千里未知何時旋又别詩曰浩浩¶
長河水九折東北流晨夜赴滄海海流亦何抽遠適萬¶
里道歸來未有由臨河累太息五内懐傷憂¶
魏徐幹為挽船士與新娶妻别詩曰與君結新婚宿昔¶
當别離凉風動秋草蟋蟀鳴相隨冽冽寒蟬吟蟬吟抱¶
枯枝枯枝時飛揚身體忽遷移不悲身體移當惜歳月¶
馳月馳無窮極㑹合安可知願為雙黄鵠比翼戲清池¶