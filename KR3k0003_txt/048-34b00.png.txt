之貴哂竇氏之青山恥郭家之金穴¶
誄魏陳王曹植侍中王粲誄曰惟建安二十三年侍中王¶
君薨皇穹神察哲人是恃如何靈祇殱我吉士誰謂不¶
痛早世即㝠誰謂不傷華孕中零存已分流天墜同期¶
朝聞夕没先民所思何以誄德表之素旟何以贈終哀¶
以送之强記洽聞幽賛微言文若春華思若涌泉發言¶
成詠下筆成篇吾與夫子義貫丹青庻幾遐年携手同¶
征如何奄忽棄我宿零¶