昭王南征不旋人咸躓於垤莫躓於山太伯遜位其呉¶
紹類夫差一誤太伯無祚周室不匡句踐入覇當周之¶
隆越裳重譯春秋之末矦甸叛逆元首不可不思股肱¶
不可不孶堯崇屢省舜盛欽謀牧臣司揚敢告執籌¶
　　荆州¶
尚書禹貢曰荆及衡陽惟荆州厥貢羽毛齒革惟金三¶
品杶榦栝栢礪砥砮丹惟箘簵楛苞匭菁茅厥篚𤣥纁¶
璣組九江納錫大龜¶