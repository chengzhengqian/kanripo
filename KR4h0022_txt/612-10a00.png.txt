臣某言臣仕於太上聖皇之朝早蒙寵秩位至剖竹任¶
兼干城摩頂至踵皆聖皇所賜陛下又不以臣菲薄加¶
臣憲威殊私降臨榮命重疊臣頃雖罄誠竭節竟未能¶
夷凶靖難思所以仰酬天造緬邈無階以去年五月五¶
日於淮陽鑄上件鏡欲獻之行在為聖皇壽冀申犬馬¶
之意臣子之心屬豺狼方熾道路艱阻懇願空積上達¶
無由今宸極正而乾坤貞觀氛霧収而日月開朗當白¶
露戒序之秋是黄河澄清之日臣幸逢佳節願展微誠¶