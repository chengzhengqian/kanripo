議曰禮宗廟父昭子穆皆有配座毎室一帝一后禮之¶
正儀自夏殷而來無易兹典伏惟昭成皇太后有太姒¶
之德以配食於睿宗則肅明皇后無帝(舊唐書/志作啓)母之尊¶
自應别立一廟謹按周禮云奏夷則歌小吕以享先妣¶
者姜嫄也姜嫄是帝嚳之妃后稷之母特為立廟名曰¶
閟宫又禮論云晉伏系之議云晉簡文鄭宣后旣不配¶
食乃築宫于外嵗時就廟享祭而已今肅明皇后無祔¶
配之位請同姜嫄宣后别廟而處四時享祀一如舊儀¶