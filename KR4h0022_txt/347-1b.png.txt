赫連城下親耕得鏡上磨瑩一月餘日中漸見菱花舒¶
金膏洗拭鉎澁盡黒雲吐出新蟾蜍人言此是千年物¶
百鬼聞之形暗慄玉匣曽經龍照來豈宜更鍳農夫質¶
有時霹靂半夜驚忩中飛電如晦明盤龍鱗脹玉匣溢¶
牙爪觸風時有聲耕夫不觧珍靈異翻懼赫連神作祟¶
十千賣與靈䑓兄百丈靈湫坐中至溢匣水色如玉傾¶
児童不敢窺泓澄寒光照人近不得坐愁雷電湫中生¶
吾兄吾兄湏愛惜將來慎勿虛抛擲興雲致雨㑹有時¶