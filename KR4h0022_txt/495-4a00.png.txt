聞古者州郡之吏牧守選而用之府寺之寮公卿辟而¶
署之其餘者乃歸有司有司所領既少則所選必精此¶
前代所以得人也今則内外之官一命已上嵗羡千數¶
悉委吏曹吏曹按資署官猶懼不給則何暇考察名實¶
區别臧否者乎至使近代以来寖而成弊真偽争進共¶
徵循資之書賢愚莫分同限停年之格才能者淹滯而¶
不振巧詐者因縁以成奸此又為弊之一端也今若使¶
内外師長者各選其人分署其吏則庶乎官得其才矣¶