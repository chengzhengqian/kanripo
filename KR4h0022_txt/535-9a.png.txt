先王有作班氏叙其家風逺代無違韋孟陳其祖徳是¶
知本枝可重宗葉難輕丁冑望素髙勲庸夙著金柯玉¶
葉冠盖之望攸崇青社白茅諸侯之業斯大上林春至¶
花蕚均芳下澤秋歸鴻鴈齊列既而風枝不静星琯屡¶
移何邵承家泫然流涕桓𤣥襲爵悲不自勝茍懐揖讓¶
之風遂有逋逃之迹昔延陵去國令範猶存太伯辭周¶
遺芳未泯必若情深讓弟義等脱身請封韋氏之次男¶
無虧太伯之髙節¶