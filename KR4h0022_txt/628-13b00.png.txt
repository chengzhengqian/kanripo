右臣得兵馬使李黯狀伏䝉聖恩賜前件物等者伏以¶
狂賊未平偏師在逺臣並全支噐械厚給衣裝陛下念¶
以戰爭矜其寒苦特頒星使猥降天波衣絮八蠶之緜¶
暖如狐腋弓纒九牛之角勁若烏號頒及連營來從國¶
府遥知被服皆不憚於兵鋒緬想操張盡(一作/悉)將穿於¶
虜骨歡聲感動勇氣蒸騰信山嶽之可移豈妖氛之足¶
㓕臣名叨將帥志掃㓂讐沐恩澤而空深效勤勞而尚¶
淺誓將忠懇以勵驍雄所守有限不獲陳謝¶