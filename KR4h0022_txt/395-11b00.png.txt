　　　授蕭鄴李𤣥監察御史制　　崔　嘏¶
勑御史府居朝廷之中傑出他署蓋以圭表百吏糾繩¶
四方故選其屬者必在堅明勁峭臨事而不撓不獨取¶
謹厚温文脩整咨度而已爾等皆以詞華升于俊秀從¶
事賢侯之府馳聲舘閣(一作/學舘)之中籌畫居多操持甚固¶
是宜持此霜簡峻其風標使避馬之謡不獨美於桓典¶
埋輪之志無所愧於張綱勉服寵榮無忘職業可依前¶
件¶