　　　同前　　　　　　　　　　崔珪璋¶
制祿受寵以身許國夫不舉賢宜其削地故何武所薦¶
先於宗黨孫𢎞慎擇果得詞林至如官則尹京爵為上¶
秩問馬未能於鈎距推賢乃見於槃辟且不求備寧責¶
於周旋如戎可收豈徴於拜禮應屬天顔咫尺對敡失¶
墜楚材儻以堪用卞璞詎宜便捨欲求上賞更俟試時¶
因奏左遷孰云其可聖朝刑尚不濫舉賢理合從寛向¶
觀稽首之儀未成不削之罪¶