絳節辭北禁而渡河橋駿馬香車出東城而臨甲第林¶
園洞啟亭壑幽深落霞歸而疊嶂明飛泉灑而廻潭響¶
靈槎仙石徘徊有造化之姿苔閣茅軒髣髴入神仙之¶
境芳醪既溢妙曲新調林園過衛尉之家歌舞入平陽¶
之館是日也凉隂稍下溽暑將闌前階晩而白露生後¶
池夕而秋風起重兹行樂欣陪駟馬之遊繼以望舒不¶
頓六龍之轡爰命牋札咸令賦詩記清夜之良遊歌太¶
平之樂事各探一字先成受賞云爾¶