殊為失㫖又尋漢魏晉宋歴代禮儀並無父子同配明¶
堂之儀(二本/作義)惟祭法云周人禘嚳而郊稷祖文王而宗武¶
王鄭𤣥註曰禘郊祖宗謂祭祀以配食也禘謂祭昊天¶
於圜丘郊謂祭上帝於南郊祖宗謂祭五帝五神於明¶
堂也尋鄭𤣥(二本/作比)註乃以祖宗合為一祭又以文武共¶
在明堂連袵配祠(唐志/作祀)良為謬矣故王肅駮曰古者祖¶
有功而宗有德祖宗自是不毁之名非謂配食於明堂¶
者也審如鄭義則孝經當言祖祀文王於明堂不得言¶