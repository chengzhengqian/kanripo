　　　謝趙王示新詩啟¶
某啟鄭叡至奉手教累紙并示新詩八體六文足驚毫¶
翰四始六義實動性靈落落詞髙飄飄意逺文異水而¶
湧泉筆非秋而垂露藏之山嵓可使雲霧欝起濟之江¶
浦必當蛟龍繞船首夏清和聖躬怡裕琉璃彤管鵲顧¶
鸞廻婉轉緑沉猿驚鴈落下風傾首以日為年犍為舎¶
人實有誠願碧鷄主簿無由遂心寂寞荆扉踈蕪蘭徑¶
驂駕来梁未期卜日遣騎到鄴希垂枉道¶