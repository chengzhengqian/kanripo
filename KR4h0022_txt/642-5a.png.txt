右臣得邠州節度使牒上件人等背逆歸順云被懷恩¶
招來打鳴沙縣便擬將收長安為不奉可汗處分遂却¶
廻邠寧投降並到使訖謹遣監軍使徐欽令領赴闕庭¶
者回鶻逺蕃素効誠節自中原俶擾累建勲庸陛下約¶
為弟兄式崇惠好我即示以恩信親仁善隣之道彼亦¶
懐於徳澤為不侵叛之臣而逆竪猖狂間行招誘初遭¶
誑惑雖衿甲而即戎遽感恩私竟束身而請命可汗既¶
不助逆懐恩當即成擒殘孽永清指期非逺¶