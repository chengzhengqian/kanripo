　　　為京兆韋尹謝許折糴表　　劉禹錫(見集/本)¶
臣某言伏奉詔㫖臣所請畿内折糴宜令度支計會定¶
數奏來者天慈廣被人瘼是求臣某中謝臣自理京邑¶
不先威刑惟務便安所期富庶毎因賜對常奉徳音府¶
縣之間巨細令奏伏以聖明在上風雨應時順成之年¶
穀糴常賤若無輕重之法必利兼并之家輙敢上聞請¶
行折糴天光下燭幽隱無遺宣付所司允臣所奏事闗¶
理本恵及生靈臣忝尹京倍百欣荷¶