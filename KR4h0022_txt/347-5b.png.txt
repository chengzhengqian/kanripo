　　　鵶九劔　　　　　　　　　白居易¶
歐冶子死千年後精靈暗授張鵶九鵶九鑄劔呉山中¶
天與日時神借功金鐵騰光(集作/精)火翻熖踊躍求為莫¶
耶劔劔成未試十餘年有客持金買一觀誰知閉匣長¶
思用三尺青蛇不肯蟠客有心兮劔無口客代劔言報¶
(集作/告)鵶九君勿矜我玉可切君勿誇我鍾可刜不如持¶
我決浮雲無令漫漫蔽白日為君使無私之光及萬物¶
蟄蟲昭蘇萌芽出¶