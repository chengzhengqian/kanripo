八韻與五字俱為時所先幽魂應自慰李白墓相連¶
　　　哭王賛府　　　　　　　　陳　陶¶
白水流今古青山送死生驅馳三楚掾倐忽一空名金¶
玉埋臯壤芝蘭哭弟兄龍頭孤後進鵬翅失前程愁變¶
風雲色悲連皷角聲落星辭聖代寒夣閉佳城伊昔来¶
江邑從容副國英徳踰棲棘美公亞飲氷清大厦亡孤¶
直羣儒憶老成白駒悲里巷梁木慟簮纓隴遂添新草¶
珠還滿舊籝蒼蒼難可問原上晩烟横¶