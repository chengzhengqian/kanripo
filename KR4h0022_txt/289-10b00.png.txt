　　　春日離長安客中言懐　　　駱賔王¶
年華開早律霽色蕩芳晨城郭千門曉山河四望春御¶
溝通太液戚里對平津寳瑟調中婦金罍引上賔劇談¶
推曼倩驚坐揖陳遵意氣一言合風期萬里親自惟安¶
直道守拙忘因人談噐先蟠木圖榮異後薪欷歔悲路¶
鬼顦顇切波神𤣥草終疲漢烏裘㡬滯秦生涯無歳月¶
岐路有風塵還嗟太行道處處白頭新¶
　　　曉度天山有懐京邑　　　　前　人¶