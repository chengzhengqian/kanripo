勅守位聚人有賦有税所以奉宗廟之祀備水旱之災¶
事之大經古今不易國家計其户籍俾出泉貨著在令¶
典謂之兩税天下通制行之久矣自師旅荐興征調煩¶
數法度多峻(一作/改)遂廢其名近舉舊章用遵薄賦施于¶
中外其法一也属嵗㑹戎事聚於邦畿以鰥寡孤獨之¶
人當征徭力役之重久於供費皆至匱竭蕩然流散言¶
念傷懐比之四方此實尤甚思其蠲貸庶令蘇息其京¶
兆府見科差百姓今秋税錢特宜放免¶