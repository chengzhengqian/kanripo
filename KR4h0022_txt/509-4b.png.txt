徳潤身敦詩説禮奉守先王之訓博聞强識能為君子¶
之儒是以生徒駿奔負笈雲集(一作/平)横經紛其滿席執¶
禮爛其盈門故能春秋匪懈享祀不忒教胄子之威儀¶
陳鄉人之揖遜登以素噐射從薄物稽諸瓠葉有若蘩¶
蘋桑弧不類於桃弧兎首豈齊於狸首同劉昆之故事¶
習俎豆於私室異祭遵之前式陳禮容於軍旅古則無¶
議今亦何傷徒小有言責其行禮欲崇北海之術謹遵¶
東觀之詞¶