盖聞邯鄲已危徒思馬服薊城去矣空用荆軻是以竹¶
杖扶危不能正武擔之石蘆灰縮水不能救宣房之河¶
盖聞穴蟻衝泉未知逺慮𤣥禽巢幕何能支乆是以大¶
厦既焚不可灑之以淚長河一决不可障之以手¶
盖聞膏脣喋喋市井營營或以如簧自進或以狙詐相¶
傾是以子貢使乎五都交亂張儀見用六國縱横¶
盖聞謀猷是習權變須長時增齊竈或卧燕墻是以井¶
陘之兵如鴻毛之遇火長平之卒若秋草之中霜¶