勑具官契苾璋尚齒酬勞固聞於戎典念功求舊式勸¶
於後生朕嘗因坐朝周視百辟有峩冠擔珪華髮承弁¶
鷹揚鶚立於墀廡之上者一旦便殿詢于宰臣且曰衛¶
將軍璋也夙號良將實著軍功嘗擁節旄兼聞善政自¶
處之環衛委以腹心闢彼汙萊盡作文王之囿化其士¶
卒皆為君子之營而耆艾服勤班資不稱積薪之歎達¶
我聽聞俾昇上將之尊不假三師之貴吾於爾軰無吝¶
優恩勉服軒裳共致寜謐可¶