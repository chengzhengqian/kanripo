天育萬類人含五情行藏殊途語黙分緒故有燕安榮¶
利入朝廷而風趨脫落塵紛遁精白以雲卧丁以情忘¶
寵辱跡尚眞閒陶潛屈身繋在彭澤安石有志終憶東¶
山厭吏隱之喧卑倚劍不樂出都門之慷慨挂幘長辭¶
得五倫之遺風掩逢萌之徃跡清聲可以激貪鄙美事¶
足以光圖書于何不臧反以爲罪昔漢皇御宇且髙䟽¶
廣之才今唐堯握圗宜遂許由之性¶
　　　同前¶