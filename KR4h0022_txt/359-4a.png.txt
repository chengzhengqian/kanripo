衣冠禮樂掃地將盡數百年間未聞(一作/定)正朔我聖王¶
之受命也則九服翹心三靈竚睠振乾維以綴象舉地¶
絡以籠人曩者炎運將終九域淪䧟於是披丹霄而軒¶
鵬翼駕𤣥海而截鯨鱗俯㧞嵩華仰廽星漢納風雲於¶
懐抱鼔雷電於胷臆流雕矢於日谷横文劔於天外所¶
以八狄乗風九夷請朔固可以包鎮虞夏跨躡殷周於¶
是體天制作順時立極進力牧於沮澤求風后於海隅¶
所以三傑並臻十亂咸集故能佐命垂統飾化開業也¶