靈鳯翔兮千仞大鵬飛兮六月雖憑力而易舉終候時而¶
難發不如深澤(集作/潭)之鳥焉順歸潮而出没迹已存於江漢心¶
非繫於城闕吮紅藻翻碧蓮刷霧露栖雲烟迫之則隠馴之¶
則前去就無失沈浮自然爾乃忘機絶慮懐聲㺯影乗駭浪¶
而神驚漾澄瀾而趣静耻園雞之戀促悲塞鴻之赴永¶
知動息而多方屢沿洄而自省故其獨泛单宿全真逺¶
致反復幽溪淹留勝地傷雲鴈之嬰繳懼泉魚之受餌¶
甘辭稻粱之惠焉而全飲啄之志也¶