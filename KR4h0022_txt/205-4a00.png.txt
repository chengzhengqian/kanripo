五劇三條控三市弱栁青槐拂地垂佳氣紅塵暗天起¶
漢代金吾千騎來翡翠屠蘓鸚鵡杯羅襦寳帯為君觧¶
燕歌趙舞為君開别有豪華稱將相轉日迴天不相讓¶
意氣由來排灌夫専權判不容蕭相専權意氣本豪雄¶
青虬紫燕坐生風自矜歌舞長千載自謂驕奢陵五公¶
節物風光不相待桑田碧海須臾改昔時金階白玉堂¶
即今唯見青松在寂寂寥寥楊子居年年嵗嵗一牀書¶
獨有南山桂華發飛來飛去襲人裾¶