吕氏童䝉訓云學古人文字須得其短處如杜子美詩¶
頗有近質野處如封主簿親事不合詩之類是也東坡¶
詩有汗漫處魯直詩有太尖新太巧處皆不可不知東¶
坡詩如成都畫手開十眉楚山固多猿青者黠而壽皆¶
窮極思致出新意於法度表前賢所未到然學者專力¶
於此則亦失古人作詩之意苕溪漁隠曰童䝉訓乃居¶
仁所撰譏魯直詩有太尖新太巧處無乃與江西宗派¶
圖所云抑揚反覆盡兼衆體之語背馳乎¶