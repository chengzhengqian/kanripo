秘故著硯録品題為第一葢自竒其事也至永叔乃謂¶
紅絲石研湏飲之以水使足乃可用不然渴燥若是則¶
非硯材矣因記談苑云徐鉉工篆𨽻好筆研歸朝聞鄴¶
人耕地時有得銅雀臺古瓦琢為硯甚佳會所親調補¶
鄴令囑之經年尋得古瓦二絶厚大命工為二硯持歸¶
而以授鉉鉉得大喜即注水將試墨瓦瘞久燥甚得水¶
即滲入旋注旋竭有聲嘖嘖焉鉉笑曰豈銅雀之渴乎¶
終不可用與常瓦無異然則永叔之說毋乃類此乎¶