東軒筆録云嘉祐中文潞公彦博富鄭公弼為相劉沆¶
王堯臣為參政始議立皇嗣而事祕不傳雖英宗亦莫¶
知也元豐中王公之子同老上書言先帝之立乃先¶
臣在政府時始議也其始終事並藏於家及宣取上驚¶
歎久之是時富劉王三公皆巳薨獨潞公留守西京遽¶
召至闕慰藉恩禮隆厚册拜太尉及還西都上作詩¶
送行有報在不言功之句兩府並出餞皆有詩王禹玉¶
詩云功業特髙嘉祐末精神如破貝州時葢謂是也¶