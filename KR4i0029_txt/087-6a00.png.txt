藝苑雌黄云吟詩喜作豪句湏不畔於理方善如東坡¶
觀崔白驟雨圖云扶桑大繭如甕盎天女織綃雲漢上¶
往來不遣鳳啣梭誰能鼓臂投三丈此語豪而甚工石¶
敏若咏雪詩有燕南雪花大於掌氷柱懸簷一千丈之¶
語豪則豪矣然安得爾髙屋邪雖豪覺畔理或云咏雪¶
非敏若詩見鮑欽止夷白堂小集苕溪漁隱曰東坡集¶
載此詩是題趙令晏崔白大圖幅徑三丈故云往來不¶
遣鳳啣梭誰能鼓臂投三丈可謂善造語能形容者也¶