山谷云老杜作詩退之作文無一字無來處葢後人讀¶
書少故謂韓杜自作此語耳古人能為文章真能陶冶¶
萬物雖取古人陳言入翰墨如靈丹一粒㸃鐵成金也¶
漫叟詩話云詩中有拙句不失為竒作若退之逸詩云¶
偶上城南土骨堆共傾春酒兩三盃子美詩云兩箇黄¶
鸝鳴翠柳一行白鷺上青天之類是也苕溪漁隱曰唐¶
人絶句野人自愛山中宿况近葛洪丹井西庭前有箇¶
長松樹半夜子規來上啼其句雖拙亦不失為倔竒也¶