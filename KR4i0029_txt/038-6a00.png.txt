蔡寛夫詩話云白樂天楊虞卿之姑夫故世言與李文¶
饒不相能文饒藏其文集不肯看以為看則必好之文¶
饒鎮京口時樂天正在蘇州元微之在越州劉禹錫在¶
和州元劉與文饒唱和往來甚多謂之呉越唱和集樂¶
天惟首載和文饒薛童觱栗歌一篇後遂不復有亦可¶
見情也苕溪漁隠曰熙寧間介甫當國力行新法子瞻¶
譏誚其非形於文章者多矣介甫豈能不芥蒂於胷次¶
想亦未必深喜其文章今冷齋與子真所筆恐非其實¶