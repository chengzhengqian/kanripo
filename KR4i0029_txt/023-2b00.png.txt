於理無礙但不可以此言贈人作太守耳宋景文公詩云¶
使麾得請印垂腰又云一封通奏領州麾又云乞得一¶
麾行又云竟獲一麾行是真得延年之意未嘗謬用也¶
髙齋詩話云牧之和裴傑新櫻桃詩云忍用烹騂酪從¶
將玩玉盤流年如可駐何必九華丹唐人已用櫻桃薦¶
酪也苕溪漁隱曰摭遺載唐新進士尤重櫻桃宴劉覃¶
及第大㑹公卿和以糖酪人享臠盡一小盎則唐人用¶
櫻桃薦酪此事又可驗矣¶