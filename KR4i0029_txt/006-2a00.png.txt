過之耳苕溪漁隱曰老杜亦自言吾祖詩冠古則其詩¶
法乃家學所傳云¶
迂叟詩話云牂羊墳首三星在罶言不可久古人為詩¶
貴於意在言外使人思而得之故言之者無罪聞之者¶
足以戒也近世詩人惟杜子美最得詩人之體如國破¶
山河在城春草木深感時花濺淚恨别鳥驚心山河在¶
明無餘物矣草木深明無人矣花鳥平時可娱之物見¶
之而泣聞之而恐則時可知矣他皆類此不可徧舉¶