隱居詩話云歐陽文忠公詩話稱謝伯景之句如園林¶
換葉梅初熟不若庭草無人隨意緑也池館無人燕學¶
飛不若空梁落燕泥也蓋伯景句意凡近似所謂西崑¶
體而王胄薛道衡峻潔可喜也¶
資治通鑑云隋煬帝善屬文不欲人出其右薛道衡死¶
帝曰更能作空梁落燕泥否王胄死帝誦其佳句曰庭¶
草無人隨意緑復能作此語邪苕溪漁隱曰人君不當¶
與臣下争能故煬帝忮心一起二臣皆不得其死哀哉¶