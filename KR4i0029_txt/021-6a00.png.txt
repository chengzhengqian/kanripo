蔡寛夫詩話云樂天聽歌詩云長愛夫憐第二句請君¶
重唱夕陽闗注謂王右丞辭秦川一半夕陽闗此句尤¶
佳今摩詰集載此詩所謂漢主離宫接露臺者是也然¶
題乃是和太常韋主簿温陽寓目不知何以指為想夫¶
怜之辭大抵唐人歌曲本不隨聲為長短句多是五言¶
或七言詩歌者取其辭與和聲相疊成音耳予家有古¶
涼州伊州辭與今遍数悉同而皆絶句詩也豈非當時¶
人之辭為一時所稱者皆為歌人竊取而播之曲調乎¶