蔡寛夫詩話云詩語大忌用工太過葢鍊句勝則意必¶
不足語工而意不足則格力必弱此自然之理也紅稻¶
啄餘鸚鵡粒碧梧棲老鳯凰枝可謂精切而在其集中¶
本非佳處不若暫止飛烏將數子頻來語燕定新巢為¶
天然自在其用事若宓子彈琴邑宰日終軍棄繻英妙¶
年雖字字皆本出處然比今日朝廷須汲黯中原將帥¶
憶亷頗雖無出處一字而語意自到故知造語用事雖¶
同出一人之手而優劣自異信乎詩之難也¶