　　　初夏閑吟兼呈韋賓客¶
孟夏清和月東都閒散官體中無病痛眼下未飢寒世¶
事聞常悶交游見即歡杯觴留客切妓樂取人寛雪鬢¶
隨身老雲心著䖏安此中殊有味試說向君看¶
　　　哭崔二十四常侍(崔好酒放歌㤀懐生死/知疾不起自為誌文)¶
貂冠初别九重門馬鬛新封四尺墳薤露歌詞非白雪¶
旌銘官爵是浮雲伯倫每置隨身鍤元亮先為自祭文¶
莫道髙風無繼者一千年内有崔君¶