賣炭翁伐薪燒炭南山中滿面塵灰煙火色兩鬢蒼蒼¶
十指黒賣炭得錢何所營身上衣裳口中食可憐身上¶
衣正單心憂炭賤願天寒夜來城上一尺雪曉駕炭車¶
輾冰轍牛困人飢日已髙市南門外泥中歇兩騎翩翩¶
來是誰黄衣使者白衫兒手把文書口稱勅㢠廻車叱牛¶
牽向北一車炭重(一本無/重字)千餘斤宫使驅将惜不得半¶
匹紅紗一丈綾繫向牛頭充炭直¶
　　　　母別子　刺新間舊也¶