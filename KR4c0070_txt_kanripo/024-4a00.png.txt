今朝覽明鏡鬚鬢盡成絲行年六十四安得不衰羸親¶
屬惜我老相顧興歎咨而我獨微笑此意何人知笑罷¶
仍命酒掩鏡捋白髭爾輩且安坐從容聽我詞生若不¶
足戀老亦何足悲生若苟可戀老即生多時不老即須¶
夭不夭即須衰晩衰勝早夭此理决不疑古人亦有言¶
浮生七十稀我今欠六嵗多幸或庶幾儻得及此限何¶
羡榮啓期當喜不當歎更傾酒一巵¶
　　　風雪中作¶