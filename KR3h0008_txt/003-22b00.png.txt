右士衡以下時然合作蹖雜不倫或類蚌質珠胎乍比¶
金沙銀礫陸平原李夫人猶帯古風謝吏部庾尚書創¶
得今韻邵陵王王司空是東陽之亞房司𨽻張益州㕘¶
小令之體藺生正書甚為鮮緊殊有規則錢氏小篆飛¶
白寛博敏麗太宗貴之斛斯筆勢咸有由来司𨽻宛轉¶
頗稱流悦皆藉名美殷氏擅聲題署代有其人嗟乎有¶
天才者或未能精之有神骨者則其功虚棄但有佳處¶
豈忘存録¶