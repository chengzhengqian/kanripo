濫而易禄雖不及三代之盛時然亦可以為經常之法¶
也及其弊也兵冗官濫為之大蠧自天寶以來大盜屢¶
起方鎮數叛兵革之興累世不息而用度之數不能節¶
矣加以驕君昏主姦吏邪臣取濟一時屢更其制而經¶
常之法蕩然盡矣由是財利之説興聚歛之臣進蓋口¶
分世業之田壞而為兼并租庸調之法壞而為兩税至¶
於鹽鐵轉運屯田和糴鑄錢括苗𣙜利借商進奉獻助¶
無所不為矣蓋愈煩而愈弊以至於亡焉¶